Ο «Συνήγορος του Πολίτη» είναι πλέον μια θεσμική πραγματικότητα στην Ελλάδα. Πρόκειται για μια υπηρεσία επικεφαλής της οποίας τοποθετήθηκε ο καθηγητής Νικηφόρος Διαμαντούρος και που υπάγεται στο υπουργείο Εσωτερικών και Δημόσιας Διοίκησης. Ο νέος αυτός για τη χώρα μας θεσμός είναι το αντίστοιχο του Ombudsman στη Σουηδία και του Mediateur στη Γαλλία. Ρόλος του είναι να παρεμβαίνει ανάμεσα στον πολίτη και στο κράτος εκεί όπου εντοπίζονται φαινόμενα κακοδιοίκησης.
Ως τώρα τα φαινόμενα αυτά αποτελούσαν εσωτερικά ζητήματα της δημόσιας διοίκησης: η αντιμετώπισή τους είχε τον χαρακτήρα εσωτερικού ελέγχου για το αν κάποιος συγκεκριμένος υπάλληλος άσκησε ορθά ή πλημμελώς τα καθήκοντά του όσον αφορά αιτήματα οποιουδήποτε πολίτη.
Ο τελευταίος είχε ­ και εξακολουθεί να έχει ­ τη δυνατότητα να προσφύγει στα δικαστήρια σε περίπτωση που θεωρεί ότι αδικείται. Φυσικά οι περισσότεροι πολίτες αποφεύγουν τη χρονοβόρο και δαπανηρή αυτή οδό. Ο «Συνήγορος του Πολίτη» παρέχει τη δυνατότητα υποστήριξης των δικαιωμάτων του πολίτη αποφεύγοντας τη δικαστική περιπέτεια και πηγαίνοντας πιο πέρα από έναν απλό διοικητικό έλεγχο.
Ο νέος αυτός για τον τόπο μας θεσμός δεν είναι ένα απλό εργαλείο στα χέρια του υπουργού Εσωτερικών για να ελέγχει καλύτερα τους υπαλλήλους του. Εχει μεγάλη σημασία η ύπαρξή του για τη λειτουργία της δημοκρατίας, από τη στιγμή που η τελευταία δεν νοείται μόνον ως έκφραση της βούλησης των πολιτών αλλά και ως σύστημα μέσα στο οποίο διασφαλίζεται η απρόσκοπτη άσκηση των δικαιωμάτων των τελευταίων.
Από νομική άποψη, αυτά τα δικαιώματα διασφαλίζονται μέσα από το Σύνταγμα. Το πρόβλημα όμως δεν είναι μόνο νομικό. Είναι και ­ κυρίως ­ πολιτικό, διότι έχει να κάνει με τη σχέση μεταξύ κράτους και κοινωνίας πολιτών. Το Σύνταγμα παρέχει δικαιώματα στον πολίτη, όμως συχνά αυτά παραβιάζονται από το κράτος, ενώπιον του οποίου ο πολίτης είναι ανίσχυρος. Συχνά λέγεται ότι ο έλληνας πολίτης δεν ενδιαφέρεται για τα δικαιώματά του και έχει μοναδικό μέλημα την ικανοποίηση των αιτημάτων του ­ νόμιμα ή παράνομα ­ τα οποία διοχετεύει στον βουλευτή του.
Τα αιτήματα αυτά αποτελούν αντικείμενο συναλλαγής μεταξύ πολιτευτή και ψηφοφόρου. Και φυσικά η «πελατειακή» αυτή πολιτική πρακτική κάθε άλλο από υγιής είναι. Νοσηρή είναι επίσης και η ροπή προς την παρανομία πολλών πολιτών, καθώς και οι εξαγγελίες δημοκοπικών παροχών εκ μέρους των κυβερνώντων. Τα φαινόμενα αυτά μάς είναι εξαιρετικά οικεία: είναι το ρουσφέτι, ο λαϊκισμός, οι παράνομες καταλήψεις. Είναι απότοκα της αδυναμίας ­ συχνά της απελπισίας ­ του πολίτη μπροστά στο κράτος που μπορεί να μην τον αδικεί πάντα, έχει όμως τη δυνατότητα να παραβιάζει συχνά τα δικαιώματά του. Και αυτό συμβαίνει από τη στιγμή που το κράτος είναι πολύ ισχυρότερο από την κοινωνία πολιτών, η οποία είναι καχεκτική και υπανάπτυκτη στη χώρα μας.
Τι είναι όμως η κοινωνία πολιτών;
Η κοινωνία πολιτών είναι ο νοητός χώρος στον οποίο πραγματοποιείται η συναίνεση σε μια δημοκρατική κοινωνία. Πιο συγκεκριμένα, είναι ένας ενδιάμεσος χώρος ανάμεσα στο κράτος και στον πολίτη και συγχρόνως σφαίρα εκούσιας συμμετοχής του σε ένα πολιτικό και πολιτιστικό σύνολο. Στην κοινωνία πολιτών περιλαμβάνονται μεταξύ άλλων οι επαγγελματικές, οικονομικές και πολιτιστικές οργανώσεις, αλλά και τα πολιτικά κόμματα, τα σχολεία, τα ανώτατα εκπαιδευτικά ιδρύματα και τα μέσα μαζικής ενημέρωσης.
Το αντιστήριγμα που αποτελεί η κοινωνία πολιτών ως προς το κράτος παίζει ένα διπλό ρόλο. Από τη μια μεριά ο ρόλος αυτός είναι ανταγωνιστικός προς το κράτος. Ο πολίτης έχει δικαιώματα οφειλόμενα σ' αυτόν από το κράτος και η κοινωνία πολιτών είναι ο χώρος μέσα από τον οποίο μπορεί να τα διεκδικήσει αποτελεσματικά. Στο πλαίσιο της κοινωνίας πολιτών ο πολίτης παύει να είναι ένα απομονωμένο και παροπλισμένο άτομο στο έλεος του κρατικού Λεβιάθαν. Από την άλλη μεριά ο ρόλος της κοινωνίας πολιτών ως προς το κράτος είναι συμπληρωματικός και επικουρικός. Το δημοκρατικό κράτος έχει ανάγκη από μια ανεπτυγμένη κοινωνία πολιτών στην οποία δρουν υπεύθυνοι και ενήμεροι πολίτες οι οποίοι έχουν επίγνωση των δικαιωμάτων και των υποχρεώσεών τους.
Με την έννοια αυτή η ανάπτυξη της κοινωνίας πολιτών αποτελεί μέτρο πολιτιστικής ανάπτυξης και δημοκρατικής επιδεκτικότητας ενός κοινωνικού συνόλου: όσο πιο ανεπτυγμένη είναι η κοινωνία πολιτών τόσο πιο σημαντικές, πολυποίκιλες, αλλά και ρεαλιστικές είναι και οι αξιώσεις των μελών της από το κράτος και τόσο πιο ανεπτυγμένο και περίπλοκο είναι το δίκτυο διασυνδέσεων ανάμεσα στα τμήματα που την απαρτίζουν από τη μια μεριά και στο κράτος από την άλλη, καθώς και το πλέγμα αμφίδρομων ανταλλαγών και αμοιβαίων εγγυήσεων.
Αντίθετα, όσο πιο ισχνή είναι η κοινωνία πολιτών έναντι του κράτους τόσο θα επικρατεί η «πελατειακή» σχέση μεταξύ ψηφοφόρου και πολιτευτή. Υπό τις συνθήκες αυτές το άτομο φροντίζει να εξυπηρετηθεί προνομιακά, παρακάμπτοντας τη νόμιμη οδό ­ όχι διότι τα αιτήματα είναι πάντα παράνομα, αλλά διότι η νόμιμη οδός συνεπάγεται άκαρπη και ανώφελη ατομική σύγκρουση με τα αρμόδια όργανα
Εκεί είναι που ο θεσμός του «Συνήγορου του Πολίτη» μπορεί να λειτουργήσει αποτελεσματικά αποφεύγοντας το κόστος μιας τέτοιας σύγκρουσης. Το έργο όμως που αναλαμβάνει ο καθηγητής Διαμαντούρος δεν είναι εύκολο. Η δυσκολία στη λειτουργία αυτού του νέου θεσμού στη χώρα μας συνίσταται στο ότι δεν έχει πίσω του το υπόβαθρο μιας ανεπτυγμένης κοινωνίας πολιτών. Σε χώρες όπως η Βρετανία, η Γαλλία, η Ολλανδία ή οι Ηνωμένες Πολιτείες, το δημοκρατικό κίνημα ήταν συνυφασμένο με ανεπτυγμένες κοινωνίες πολιτών. Το αποτέλεσμα ήταν να κατοχυρωθούν τα δικαιώματα του πολίτη στις χώρες αυτές όχι μόνο νομικά αλλά και πολιτιστικά κατά κάποιον τρόπο. Ο πολίτης σ' αυτές τις χώρες έχει την προσδοκία ­ μια προσδοκία που εκτρέφει η πολιτιστική του παράδοση ­ ότι τα δικαιώματά του έχουν πρακτικό αντίκρισμα και δεν υπάρχουν μόνο «στα χαρτιά». Και αυτό οφείλεται στην πολιτική παράδοση που συνδέεται με την απόκτηση αυτών των δικαιωμάτων. Τα τελευταία δεν παραχωρήθηκαν από αυθέντες προς υποτελείς, αλλά αναγνωρίστηκαν από την κεντρική εξουσία ως ανήκοντα αυτονόητα στον πολίτη.
Το ίδιο δεν ίσχυσε στην περίπτωση της Ελλάδας, η οποία έγινε κράτος μετά από έναν αγώνα για εθνική ανεξαρτησία, που σήμαινε πριν απ' όλα τη δημιουργία ενός ανεξάρτητου κράτους με δημοκρατικούς θεσμούς. Η κοινωνία πολιτών δεν έπαιξε τον ενεργό ρόλο που έπαιξε στα εθνικά κινήματα της Γερμανίας ή της Ιταλίας. Το κράτος ήταν εξαρχής και παρέμεινε υπερτροφικά ανεπτυγμένο απέναντι στον πολίτη, που παρέμεινε υπήκοός του: ατίθασος ενίοτε, αλλά παρ' όλα αυτά υπήκοος.
Θα ήταν αφελές να περίμενε κανείς να αλλάξει αυτή μας η πολιτική κουλτούρα με την εισαγωγή του θεσμού του «Συνήγορου του Πολίτη». Μπορεί όμως να συμπληρώσει ένα μεγάλο κενό δημιουργώντας ένα δίαυλο επικοινωνίας του κράτους με την κοινωνία πολιτών. Μπορεί ακόμη ο θεσμός αυτός να συμβάλει στην αναβάθμιση της ποιότητας της δημοκρατίας στη χώρα μας, εφόσον μέσα από αυτόν ­ και με την προϋπόθεση ότι θα του επιτραπεί να λειτουργήσει ορθά ­ δοκιμάζεται ο βαθμός υπευθυνότητας τόσο του πολίτη όσο και του κράτους.