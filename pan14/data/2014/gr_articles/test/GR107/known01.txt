Εκ πρώτης όψεως και αν δεχθούμε ότι μια δημοκρατία οφείλει να είναι προφανώς και πάντα συμμετοχική και κατ' επέκτασιν ότι μια «μη συμμετοχική» δημοκρατία δεν μπορεί ποτέ να νοηθεί ως δημοκρατία, ο νέος όρος «συμμετοχική δημοκρατία» θα μπορούσε να θεωρηθεί ταυτολογικός. H ανανέωση όμως του πολιτικού λεξιλογίου που επιχειρείται δεν μπορεί να είναι ούτε τυχαία ούτε αδιάφορη. Υποδηλώνει μια πρόσθετη ιδιότητα που καλείται να καλύψει μιαν «έλλειψη» στη λειτουργία του δημοκρατικού πολιτεύματος, παραπέμποντας, έστω κατ' αντιδιαστολήν, σε μιαν «ανεπαρκώς» ή «λιγότερο» συμμετοχική δημοκρατία. Ετσι η συμμετοχή αναδεικνύεται σε αυτόνομη πολιτειακή αυταξία και προσλαμβάνεται κατά μήκος ενός νοηματικού συνεχούς, ορίζοντας μια νεοπροσδιοριζόμενη «κλίμακα συμμετοχικότητας». Δίπλα στη θεμελιώδη ιδιότητα της δημοκρατίας ως εξ ορισμού τυπικά συμμετοχικής προστίθεται η μετρήσιμη, εμπειρικά τεκμηριώσιμη και ουσιαστικά αξιολογήσιμη διάσταση του εύρους της πραγματικής συμμετοχής ως βασικού κριτηρίου για την αποτίμηση της δυναμικής «ποιότητας» μιας οποιασδήποτε συγκεκριμένης δημοκρατίας.
H απάντηση όμως στο ερώτημα γιατί η δημοκρατία θα έπρεπε να είναι «ουσιαστικά» συμμετοχική δεν είναι αυτόδηλη. Μολονότι ένα πολίτευμα που δεν επιτρέπει στους πολίτες να συμμετέχουν ενεργά στη λήψη των πολιτικών αποφάσεων δεν μπορεί ποτέ να είναι δημοκρατικό, η «πραγματική» συμμετοχή δεν είναι τυπικά αναγκαίο στοιχείο της δημοκρατίας. H διαδικαστικά και δικαιοκρατικά οριζόμενη δημοκρατία αρκείται στην εξασφάλιση της πραγματικής ευχέρειας όλων των πολιτών να ασκούν τα δικαιώματά τους και να επιλέγουν ελεύθερα τον τρόπο με τον οποίο θα εκφράζονται και θα παλεύουν για τις απόψεις τους. Και με αυτήν την έννοια τουλάχιστον στα σύγχρονα φιλελεύθερα καθεστώτα η «αποχή» αποτελεί αναφαίρετο δικαίωμα και ευχέρεια του πολίτη και η συμμετοχή του, εξ ορισμού προαιρετική, δεν μπορεί ποτέ να νοηθεί ως υποχρέωση ή ακόμη και ως καθήκον. Ούτε ο δημοκρατικός χαρακτήρας του καθεστώτος αίρεται λοιπόν λόγω της ελαττωμένης συμμετοχής των μελών της κοινωνίας ούτε η αποχή και η αδιαφορία τους μπορεί να θεωρούνται στιγματιστικές. Ο φιλελεύθερος πολίτης-άτομο δρα και μετέχει μόνον εάν και στο μέτρο που το επιθυμεί.
Ωστόσο η σημασία της πραγματικής συμμετοχής των πολιτών δεν εξαντλείται στην τυπική-διαδικαστική της διάσταση. H ενεργός συμμετοχή στα κοινωνικά και πολιτικά τεκταινόμενα ενισχύει την κοινωνική και πολιτική νομιμοποίηση επιβεβαιώνοντας το πλάσμα μιας υπό συνεχή αναθεώρησιν λαϊκής βούλησης και δικαιώνοντας τις όποιες πολιτικές επιλογές. Ακόμη σημαντικότερο ίσως, και πέραν της διαδικαστικής νομιμοποίησης, η ευρεία συμμετοχή ενισχύει αποφασιστικά την ιδέα της δημοκρατίας ως απαράγραπτου συλλογικού αγαθού, ενδυναμώνει τις συμβολικές ιδεοποιήσεις ως προς τις σχέσεις του ατόμου με το Ολο και συνεπιφέρει σημαντικές παιδευτικές και πολιτιστικές προεκτάσεις. Μετέχοντας με οποιονδήποτε τρόπο σε συλλογικές διαδικασίες τα άτομα-πολίτες μαθητεύουν στη συλλογική δράση και στη συλλογική ευθύνη και εθίζονται στην ιδέα ότι η στράτευση στην υπηρεσία συλλογικών στόχων μπορεί να εμπλουτίζει την ίδια τους τη ζωή. H συμμετοχή δεν αξιολογείται λοιπόν τόσο ως δημοκρατικός αυτοσκοπός όσο ως πρόσφορο μέσο για την προαγωγή άλλων ηθικά σημαντικών και πολιτικά επιθυμητών στόχων. Αυτό ακριβώς υποδήλωνε ο Αλέξις ντε Τοκβίλ όταν υπογράμμιζε τις προεκτάσεις της ευρείας δημοκρατικής συμμετοχής στις εν γένει κοινωνικές συμπεριφορές. «Και αν ακόμη» γράφει «η δημοκρατία δεν παρέχει στον λαό την καλύτερη κυβέρνηση, διαχέει σε ολόκληρο το κοινωνικό σώμα μιαν άοκνη δραστηριότητα και μιαν υπερεπάρκεια δύναμης και ενέργειας που δεν είναι δυνατόν να βρεθούν αλλού».
Με αυτήν την έννοια η τρέχουσα επίκληση της αξίας της συμμετοχής δεν αντιστοιχεί ευθέως στο μέλημα για την εμπέδωση και ενίσχυση αυτών καθαυτών των δημοκρατικών εγγυήσεων για την εύρυθμη λειτουργία της πολιτικής εξουσίας. Ούτε όμως αποσκοπεί στην άμβλυνση του λεγόμενου «δημοκρατικού ελλείμματος» που χαρακτηρίζει όλες τις σύγχρονες κοινωνίες. Είναι πράγματι γεγονός ότι η ευρέως διαπιστούμενη αντικειμενική αδυναμία των πολιτών να συμμετάσχουν ενεργά στην ουσιαστική λήψη βαρυνουσών αποφάσεων δεν συναρτάται με την ελαττωμένη τυπική συμμετοχή τους στις πολιτικές διαδικασίες. H ελλιπής συμμετοχή αποτελεί απλό αποτέλεσμα, ίσως δε και αναμενόμενο σύμπτωμα, μιας ευρύτερης εξέλιξης που χαρακτηρίζεται από τη μετάθεση της λήψεως δεσμευτικών πολιτικών αποφάσεων από το κατά κυριολεξίαν δημοκρατικό πολιτικό υποσύστημα σε «άλλα», θεσμοποιημένα ή μη, εξωπολιτικά «κέντρα». Τόσο οι υπερεθνικές πολιτικές και οικονομικές οντότητες που ενισχύθηκαν από την παγκοσμιοποίηση όσο και οι ραγδαίες τεχνολογικές εξελίξεις έχουν στενέψει τα περιθώρια ουσιαστικής παρέμβασης των επίσημων κρατικών εξουσιών, άρα και του εν στενή εννοία πολιτικού υποσυστήματος στα κοινωνικά τεκταινόμενα.
Είναι αναμφίβολο ότι όλο και περισσότερες μείζονες κοινωνικές αποφάσεις λαμβάνονται πλέον σε ένα απροσδιόριστο κοινωνικοπολιτικό «αλλού». H επικρατειακή εξουσία εμφανίζεται έτσι αποστερημένη από πολλές από τις παραδοσιακές παρεμβατικές της δυνατότητες, ανεξάρτητα από το εύρος της πολιτικής συμμετοχής. Ούτε η τυπική δυνατότητα πολιτικής και κοινωνικής συμμετοχής ούτε η ευρεία πραγματική άσκηση των κατοχυρωμένων ευχερειών των ελεύθερων πολιτών συμβάλλουν αποφασιστικά στη δυνατότητα της λαϊκής βούλησης να επιχειρεί τομές σε μείζονα κοινωνικά διακυβεύματα. Το δημοκρατικό «έλλειμμα» δεν συναρτάται λοιπόν ευθέως με την ελλιπή συμμετοχή των πολιτών. H σχέση ανάμεσα στα δύο φαινόμενα φαίνεται μάλιστα να είναι εντελώς αντίστροφη. Δεν είναι η προϊούσα αδιαφορία των πολιτών εκείνη που προκαλεί ή επαυξάνει τα «δημοκρατικά ελλείμματα» αλλά, αντιθέτως, η διάχυση των «ελλειμματοποιών» φαινομένων είναι εκείνη που εξωθεί στην επανάπαυση, στην αδιαφορία και στην αποπολιτικοποίηση. Οταν η ανάλωση χρόνου και ενέργειας από μέρους των επί μέρους ατόμων δεν φαίνεται να μπορεί να μεταβάλει ουσιαστικά τον ρου των πραγμάτων, είναι προφανές ότι τα ευγενή και κινητοποιά συμμετοχικά κίνητρα θα αποδυναμώνονται. Από τη στιγμή λοιπόν που γίνεται κοινή συνείδηση ότι εκ των πραγμάτων όλο και περισσότερες σημαντικές αποφάσεις λαμβάνονται και υλοποιούνται εις πείσμα της οπωσδήποτε εκφραζομένης λαϊκής βούλησης και ερήμην των πολιτών, η συμμετοχή θα τείνει να προσλαμβάνεται ως άνευ πραγματικού αντικειμένου. Με αδήριτο ίσως αποτέλεσμα τη μακροπρόθεσμη ενίσχυση της πολιτικής αδράνειας.
Ετσι, όσο θετική και αν εμφανίζεται, η επαγγελία της συμμετοχικής δημοκρατίας παραμένει ανοικτή ως προς τους στόχους της και κυρίως ως προς τα όριά της. Παραμένει εντελώς ασαφές σε ποιες κατηγορίες εξουσιαστικών αποφάσεων είναι δυνατόν να «επιτρέπεται» η ενεργή συμμετοχή των πολιτών. Και ακριβώς στο σημείο αυτό εμφανίζονται κενά. Από τη μια μεριά, δεν είναι δυνατόν φυσικά να γίνει λόγος για «ανάκτηση» των πολιτικών εκείνων «αρμοδιοτήτων» που εξ αντικειμένου φαίνεται να αποψιλώνονται στην επικρατειακή κλίμακα. Από την άλλη, οι τρέχουσες συμμετοχικές μορφές καλούνται να λειτουργήσουν συλλήβδην σε όλα τα επίπεδα του κοινωνικού γίγνεσθαι με μία εξαίρεση: το πεδίο της οικονομίας. Από την παλιά ιδέα της συμμετοχικής δημοκρατίας - που δεν πρέπει να ξεχνάμε ότι αποτέλεσε μια από τις αιχμές του δόρατος μιας Αριστεράς που για πολλές δεκαετίες μιλούσε κατά κόρον για «πλάτεμα» και «βάθεμα» της δημοκρατίας - λείπει ένα θεμελιώδες στοιχείο: λάμπει πράγματι με την απουσία της οποιαδήποτε αναφορά στην (πολιτικά αποδυναμωμένη και ιδεολογικά παρωχημένη) αυτοδιαχείριση ή συνδιαχείριση στους χώρους εργασίας και παραγωγής. Ταυτοχρόνως η σημερινή συμμετοχική δημοκρατία εμφανίζεται «ατομοκεντρική» απέχοντας παρασάγγας από τις επίσης «συμμετοχικές» κορπορατιστικές θεσπίσεις που κατέληξαν στη γενίκευση των τριμερών διαπραγματεύσεων στο πλαίσιο της ευρείας μεταπολεμικής σοσιαλδημοκρατικής συναίνεσης.
Τέλος, απουσιάζει ο προβληματισμός γύρω από τα θεμελιώδη ερωτήματα που τίθενται για τον τρόπο με τον οποίο θα είναι δυνατόν να αποφαίνονται οι πολίτες για την οριοθέτηση της σχέσης αγοράς και μη αγοράς, για την εξέλιξη των εργασιακών σχέσεων και για τον τρόπο επίλυσης των ζητημάτων που ανακύπτουν γύρω από τη χρηματοδότηση και οργάνωση του κοινωνικού κράτους, καθώς και γύρω από τη μεθόδευση και τους όρους της αναπτυξιακής προτεραιότητας. Τα όρια της μεταφοράς πόρων από έναν ιδιωτικό τομέα ο οποίος παραμένει ανεξέλεγκτος σε ό,τι αφορά τις επενδυτικές του αποφάσεις σε έναν δημόσιο τομέα με μειωμένες δυνατότητες παρέμβασης στη θεμελιακή δομή της κοινωνίας είναι προφανώς ζήτημα που δεν είναι δυνατόν να λύνεται με άτυπες συμμετοχικές διαδικασίες. Υπό τις παρούσες συνθήκες το αίτημα της διευρυμένης συμμετοχής ούτε είναι δυνατόν να οδηγεί σε οποιασδήποτε φύσης αλλαγή των εργασιακών σχέσεων ούτε είναι σε θέση να συμβάλλει στην άμβλυνση της κοινωνικής ανισότητας και αδικίας μέσω ανακατανεμητικών διαδικασιών ούτε μπορεί από μόνο του να αναστρέψει τις βασικές κοινωνικοπολιτικές επιλογές που εμφανίζονται πλέον εξωγενείς και ανεπίστρεπτες. Οταν λοιπόν η ελεύθερη αυτοοργάνωση των πολιτών αντιμετωπίζεται ως μέθοδος για την προώθηση λύσεων σε καυτά προβλήματα όπως η ανασφάλεια και η ανεργία, το αποτέλεσμα μπορεί να είναι εντελώς το αντίθετο από εκείνο που επιδιώκεται: η φετιχοποίηση της ελεύθερης αυτενέργειας είναι μάλιστα πιθανότατο να συμβάλλει στην απομείωση και αποφόρτιση της απαράγραπτης κρατικής ευθύνης για τη συνεχή ενίσχυση της κοινωνικής συνοχής και δικαιοσύνης.
Με τα παραπάνω δεν υπαινίσσομαι βέβαια ότι η συμμετοχική δημοκρατία δεν αποτελεί από μόνη της θετική εξέλιξη. Ακόμη και αν δεν επεκτείνεται στα ζητήματα της οργάνωσης των παραγωγικών και εργασιακών σχέσεων, η αύξουσα συμμετοχή του πολίτη είναι δυνατόν να παίξει σημαντικό ρόλο στον τρόπο λήψης καίριων πολιτικών αποφάσεων. Ο πολλαπλασιασμός των κλιμάκων και των επιπέδων όπου λαμβάνονται οι αποφάσεις, η καθημερινή λειτουργία της αποκέντρωσης και της αυτοδιοίκησης, η εμφάνιση, εμπέδωση και ενίσχυση κάθε λογής κοινωνικών κινημάτων και μη κυβερνητικών οργανώσεων, η επίσπευση δημοψηφισμάτων με αντικείμενο μείζονα οικολογικά και πολιτιστικά διακυβεύματα και η οργάνωση των κομμάτων αποτελούν περιοχές όπου η άμεση συμμετοχή των πολιτών μπορεί να παίξει σημαίνοντα, ίσως μάλιστα και αποφασιστικό ρόλο. Αυτό όμως μπορεί να συμβεί μόνον υπό τον όρο ότι οι εγγενείς περιορισμοί των συμμετοχικών ιδεών είναι σαφείς και ρητοί: η συμμετοχική δημοκρατία αποτελεί επικουρική μορφή που, στην παρούσα τουλάχιστον φάση, καλείται να επενεργήσει περισσότερο στην πολιτική κουλτούρα από ό,τι στους πολιτικούς θεσμούς και στις κοινωνικές δομές. Ισως μάλιστα η ενίσχυση μιας συμμετοχικής κοινωνίας πολιτών προς όλες τις κατευθύνσεις να αποκτά πρόσθετο νόημα από τη στιγμή που αποδυναμώνεται η ίδια η πολιτική.
Ούτε όμως η συμμετοχική έξαρση συμπλέει κατ' ανάγκην με την ουσιαστική επαναπολιτικοποίηση ούτε η αναθεώρηση των κοινωνικών και πολιτικών πρακτικών συνεπάγεται την επιστροφή μιας πραγματικής και «παναρμόδιας» αυτοθεσπιστικής ευχέρειας. H σοβαρότερη ίσως πολιτική επίπτωση του πολλαπλασιασμού των εστιών συμμετοχής μπορεί λοιπόν ίσως να εντοπισθεί στο ενδεχόμενο μιας συνεχούς δυναμικής που θα τείνει στη διάρρηξη των στενών ορίων στα οποία καλείται να λειτουργήσει.
Εγκαλώντας διαρκώς την εξουσία προς την κατεύθυνση της αντιμετώπισης των αντιφάσεων που προκύπτουν από το «δημοκρατικό έλλειμμα», μια ευρύτερη συμμετοχική δημοκρατία θα μπορέσει ίσως να οδηγήσει σε βαθύτερες πολιτιστικές και ιδεολογικές, άρα και πολιτικές μεταλλαγές, που στη συνέχεια θα κληθούν να επικυρωθούν μέσα από τις κυρίαρχες διαδικασίες της αντιπροσωπευτικής δημοκρατίας. Αν όμως δεν κινηθεί προς αυτήν την κατεύθυνση, είναι πιθανόν ότι θα λειτουργήσει ως απλό άλλοθι για τη συντήρηση της καθεστηκυίας τάξης πραγμάτων. Το μέλλον αλλά και η φορά της συμμετοχικής δημοκρατίας παραμένουν λοιπόν ανοικτά.