Ένα από τα κύρια προβλήματα των ευρωπαϊκών χωρών, ως γνωστόν, είναι η δυσκολία περιορισμού του κοινωνικού κράτους, το οποίο επεκτάθηκε ραγδαία ­ και μαζί και οι δαπάνες του ­ την τελευταία τριακονταετία. Το ερώτημα που πρέπει να μας απασχολήσει είναι η αναγκαιότητα ύπαρξης αυτού του κοινωνικού κράτους (ή «κράτους κοινωνικής πρόνοιας») και η σχέση του με τον εκσυγχρονισμό. Οταν μιλάμε για κοινωνικό κράτος, δεν αναφερόμαστε σε έναν ιδιαίτερο τύπο κρατικής οργάνωσης αλλά σε μια ορισμένη κοινωνία όπου το κράτος παρεμβαίνει με σκοπό την ανακατανομή των δυνατοτήτων ζωής μεταξύ ατόμων ή κοινωνικών ομάδων. Ωστόσο το κοινωνικό κράτος δεν δημιουργήθηκε από τη μία στιγμή στην άλλη. Ξεκινώντας από τη δημιουργία κρατικών οργανισμών ασφάλισης κατά εργατικών ατυχημάτων, ασθένειας και αργότερα ανεργίας, επεκτάθηκαν οι αρμοδιότητές τους στη συνταξιοδότηση, στην ιατρική και στη νοσοκομειακή περίθαλψη, καθώς επίσης και σε ειδικές παροχές σε απόρους, πολυμελείς οικογένειες κτλ.
Πολύ γρήγορα το κοινωνικό κράτος αναγνωρίστηκε ως πρώτη ανάγκη του εκσυγχρονισμού και της ενοποίησης της κοινωνίας. Η αναγνώριση αυτή έγινε από όλες τις πολιτικές δυνάμεις. Παρέμεινε όμως κύριο αντικείμενο αντιπαράθεσης τις τελευταίες δεκαετίες ανάμεσα στις πολιτικές ομάδες που παραδοσιακά αυτοτοποθετούνται στην «αριστερή» και στη «δεξιά» πτέρυγα του πολιτικού φάσματος. Οποιαδήποτε πρόταση αύξησης των παροχών του κοινωνικού κράτους ταυτίζεται με την πρώτη, ενώ η δεύτερη συνδέεται με μια διάθεση φρένου σε τέτοιες αυξήσεις και, ακόμη περισσότερο, στην τάση ή επέκταση των αρμοδιοτήτων του κράτους κοινωνικής πρόνοιας.
Αυτές οι αντιστοιχίες όμως δεν ίσχυαν πάντα. Η γένεση του κοινωνικού κράτους ιστορικά συνδέεται με τη συντηρητική παράταξη. Η Γερμανία του Μπίσμαρκ εισήγαγε πρώτη την ασφάλιση κατά των εργατικών ατυχημάτων το 1871, δηλαδή από το πρώτο έτος γένεσης του γερμανικού κράτους. Και έμεινε στην πρωτοπορία της κοινωνικής ασφάλισης στην Ευρώπη για αρκετά χρόνια, επεκτείνοντάς την το 1883 και το 1889 για να καλύψει αντίστοιχα τους τομείς της υγείας και των συντάξεων.
Η ιστορική αυτή αφετηρία δεν είναι τυχαία ή άνευ σημασίας. Υπογραμμίζει την άμεση σχέση του κοινωνικού κράτους με τον πατερναλισμό και τον προστατευτισμό ­ έννοιες που συνδέονται με το συντηρητικό πνεύμα. Ωστόσο γρήγορα η επέκταση του κοινωνικού κράτους έγινε ανάγκη στην όλη προσπάθεια εκσυγχρονισμού και εκδημοκρατισμού. Σε εποχή γοργής εκβιομηχάνισης, η ανάπτυξη ενός ενιαίου και αποτελεσματικού κράτους απαιτούσε την παροχή κοινωνικών υπηρεσιών στην πιο ευάλωτη μερίδα του. Και πρόσφατες μελέτες, όπως του F. Castles (1996) και του C. Pierson (1998), δείχνουν τη στενή συσχέτιση μεταξύ εγκαθίδρυσης πλήρως δημοκρατικού συστήματος διακυβέρνησης στις ευρωπαϊκές χώρες και ανάπτυξης μορφών κοινωνικής πρόνοιας.
Ο λόγος γι' αυτό είναι απλός. Η εκβιομηχάνιση και ο εκσυγχρονισμός των χωρών αυτών συμπίπτουν αναγκαία με τη μακρόχρονη μείωση του γεωργικού πληθυσμού, την ανάπτυξη του αστικού πληθυσμού και την αύξηση του εργατικού δυναμικού. Συγχρόνως, το εθνικό κράτος που έχει οργανική συγκρότηση και κεντρικά οργανωμένες υπηρεσίες έχει ανάγκη την εξασφάλιση ομαλών συνθηκών οικονομικής και κοινωνικής ζωής. Με την εγκαθίδρυση της καθολικής ψηφοφορίας σε ένα πλαίσιο μαζικής δημοκρατίας, δημιουργείται η ανάγκη εξασφάλισης κάποιας κοινωνικής ομοιογένειας. Δεν είναι δεδομένη πια ­ όπως ήταν στο χωριό ­ η ομοιογένεια των ατόμων και των ομάδων που συγκροτούν το κοινωνικό σύνολο. Και δεν μπορούν να συσσωματωθούν σ' αυτό εκείνες οι ομάδες και εκείνα τα άτομα που μένουν ­ ή κινδυνεύουν να μείνουν ­ «απέξω» από το σύνολο όταν δεν υφίστανται μηχανισμοί κοινωνικής αρωγής προς αυτόν τον σκοπό.
Το κοινωνικό κράτος αποτελεί θεσμική προϋπόθεση οικονομικής και κοινωνικής ολοκλήρωσης στη σύγχρονη πλουραλιστική, ανοιχτή κοινωνία.
Οι συντηρητικοί νοσταλγοί της παραδοσιακής κοινωνίας διαθρηνούν ­ με το δίκιο τους, ως ένα σημείο ­ την απώλεια της αυθόρμητης αλληλεγγύης που βασίλευε σ' αυτήν. Οι αυτόματοι δεσμοί κοινοτικής ενότητας της παραδοσιακής κοινωνίας που χάθηκαν μαζί της αντικαθίστανται όμως σήμερα από τους θεσμούς του κοινωνικού κράτους το οποίο περιλαμβάνει στη διευρυμένη του μορφή και την παιδεία. Δεν νοείται δηλαδή σύγχρονο κράτος χωρίς κέντρα δημόσιας ευθύνης για την υγεία, την απασχόληση, την παιδεία όλων, από τη μία μεριά, και χωρίς την προστασία εκείνων των μελών του κοινωνικού συνόλου που λογίζονται άξια βοήθειας και συμπαράστασης, από την άλλη. Ο καθορισμός των ομάδων που πρέπει να προστατευθούν γίνεται με πολιτικά και κυρίως πολιτιστικά κριτήρια. Ποικίλλουν τα κριτήρια αυτού του καθορισμού ανάλογα με τις πολιτιστικές συνθήκες που επικρατούν σε διαφορετικές εποχές και πολιτιστικές παραδόσεις.
Υπό συνθήκες παγκοσμιοποιημένης αγοράς αλλά και παγκόσμιας επικράτησης ορισμένων ηθικών και πολιτιστικών αξιών, αυτά αλλάζουν. Από τη μία, η παγκοσμιοποιημένη οικονομία περιορίζει ή υπονομεύει τις παραδοσιακές μορφές κοινωνικής πολιτικής που εφαρμόζει το εθνικό κράτος. Ο οικονομικός ανταγωνισμός σε πλανητική κλίμακα δεν επιτρέπει πολλές ελευθερίες σε κοινωνικές παροχές. Από την άλλη, οι κοινωνικές απαιτήσεις αποκτούν όλο και περισσότερο καθολικό χαρακτήρα και ενσωματώνονται στο σύνολο των πολιτιστικών προαπαιτουμένων στην οικονομική ζωή. Αυτό τονίζεται στο περιεκτικό βιβλίο του Dani Rodrik (1997) «Μήπως η παγκοσμιοποίηση προχώρησε υπερβολικά;». Ο Rodrik, καθώς και άλλοι σημαντικοί οικονομολόγοι, όπως ο Α. Hirschman, τονίζουν την αναγκαιότητα διατήρησης του κοινωνικού κράτους και ειδικότερα της κοινωνικής ασφάλισης υπό συνθήκες παγκοσμιοποίησης της αγοράς.
Αυτό δεν μπορεί να γίνει όμως από τη στιγμή που το κοινωνικό κράτος βρίσκεται σε κρίση, κυρίως λόγω του ιλιγγιώδους μεγέθους των χρεών που έχουν συσσωρευτεί. Οι εμπνευστές του δεν είχαν υπολογίσει την υπερχρέωσή του λόγω της αλματώδους επέκτασης των αρμοδιοτήτων του αλλά και της... μακροζωίας των ωφελουμένων από αυτό. Δεν είναι δυνατόν να συνεχισθεί αυτό το καθεστώς, όπου το κοινωνικό κράτος απορροφά το 28,7% του ΑΕΠ στην Ευρώπη (23,3% στην Ελλάδα).
Ασφαλώς διάφορες αρμοδιότητες του κοινωνικού κράτους μπορούν και πρέπει να περιέλθουν στον ιδιωτικό ή στον «τρίτο τομέα» των εθελοντικών οργανώσεων. Επίσης, πολλές περικοπές μπορούν να γίνουν εφόσον ακολουθηθεί μια πιο επιλεκτική πολιτική, ώστε να αποκλεισθούν κατά το δυνατόν οι αναξίως επωφελούμενοι από το καθεστώς κοινωνικής αρωγής.
Γεγονός είναι ότι το κοινωνικό κράτος δεν μπορεί ούτε πρέπει να καταργηθεί σε μια σύγχρονη κοινωνία. Ωστόσο οι μέθοδοι οργάνωσής του, η μορφή που θα πρέπει να πάρει στο εξής και η ίδια η δικαιολόγηση της ύπαρξής του πρέπει να αποϊδεολογικοποιηθούν. Αυτό αφορά τόσο τον δογματικό φιλελευθερισμό, που θεωρεί ότι η κοινωνική αρωγή είναι περιττή και ανελεύθερη σε μια σύγχρονη κοινωνία, αλλά και την παραδοσιακή σοσιαλδημοκρατία, η οποία έβλεπε πάντα το κοινωνικό κράτος σαν έναν μηχανισμό τιθάσευσης του καπιταλισμού μέσω πολιτικής ανακατανομής του εισοδήματος. Αυτή η ιδέα με την οποία συνδέθηκε η Αριστερά έχει χάσει το κύρος της εδώ και καιρό. Γι' αυτό και η σύγχρονη σοσιαλδημοκρατία ­ καθώς και ο σύγχρονος, μετριοπαθής φιλελευθερισμός ­ τάσσεται υπέρ της διατήρησης του κοινωνικού κράτους, αλλά δεν είναι και δεν έχει λόγο να παραμείνει το κόμμα του κοινωνικού κράτους. Οι πολιτικές και οι ιδεολογικές αιτιολογήσεις του κοινωνικού κράτους στο όνομα της κοινωνικής δικαιοσύνης αναθεωρήθηκαν τα τελευταία χρόνια. Ισως και η ίδια η έννοια της τελευταίας να χρειάζεται επανεξέταση. Αυτό θα γίνει σε επόμενο άρθρο.