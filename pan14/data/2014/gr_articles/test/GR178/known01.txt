Εδώ στις Βρυξέλλες, όπου με έφερε η υποχρέωση συμμετοχής στην Κοινοβουλευτική Συνέλευση της Δυτικοευρωπαϊκής Ενωσης, του αμυντικού βραχίονα της ενωμένης Ευρώπης, η θερμοκρασία είναι σταθερά κάτω από το μηδέν. Η παγωνιά όμως συνοδεύεται από έναν περίλαμπρο ήλιο, μια φωτεινή διαφανή ατμόσφαιρα μετά την ελαφριά πρωινή ομίχλη.
Τα παιχνίδια είναι ξεκάθαρα. Οι συνένοχοι στην οργάνωση μιας στρατιωτικής επιχείρησης κατάληψης του Ιράκ, με απώτερο στόχο την ανατροπή των γεωστρατηγικών δεδομένων στη Μέση Ανατολή και την απρόσκοπτη νεοαποικιακή εκμετάλλευση του ιρακινού πετρελαίου, κκ. Μπους και Μπλερ προσπάθησαν μέσα από το ΝΑΤΟ να βραχυκυκλώσουν τις διεθνείς εξελίξεις και να υπερκεράσουν τον σκόπελο του Συμβουλίου Ασφαλείας του ΟΗΕ. Θέατρο το ΝΑΤΟ, πρωταγωνιστής και όργανο - για μία ακόμη φορά - η Τουρκία. Αν, με τον εκβιασμό της ομοφωνίας, όλα τα μέλη και ιδιαίτερα η Γαλλία και η Γερμανία συμφωνούσαν ότι είναι ανάγκη να παραχωρηθούν στην Τουρκία νατοϊκοί πύραυλοι Πάτριοτ, στοιχεία απόκρουσης χημικού πολέμου και αεροπλάνα AWACS, θα είχε διατυπωθεί έμμεσα η θέση ότι όντως το Ιράκ αποτελεί κίνδυνο για την ειρήνη. Θα ήταν πολύ δύσκολο, μερικές ημέρες αργότερα, στο Συμβούλιο Ασφαλείας οι δύο χώρες να αντιμετωπίσουν με αντικειμενικότητα και ψυχραιμία τα συμπεράσματα των παρατηρητών, που θα έχουν έναν κρίσιμο ρόλο για τη λήψη οποιασδήποτε απόφασης.
Είναι προς τιμήν της γαλλικής και της γερμανικής διπλωματίας ότι δεν υπέκυψαν στον χυδαίο και αφελή εκβιασμό. Ακόμα μεγαλύτερη είναι η αξία της στάσης του Βελγίου, μοναδικής μικρής χώρας του ΝΑΤΟ και της Ευρωπαϊκής Ενωσης που ακολούθησε τον δρόμο της λογικής και της διαφάνειας. Και είναι επονείδιστη η δική μας συμπεριφορά, γιατί με την ουρά κάτω από τα σκέλια δεν τολμήσαμε να ορθώσουμε το ανάστημά μας και συρθήκαμε πίσω από τις ΗΠΑ, προδίδοντας τον γαλλογερμανικό άξονα που αγωνίζεται για την αυτοτέλεια και την αξιοπρέπεια της Ευρώπης και απεμπολώντας και το τελευταίο ίχνος κύρους μιας προεδρίας, που θα μπορούσε να λειτουργήσει λυτρωτικά και τώρα πια έχει αμετάκλητα υποθηκευθεί.
Ακόμα καταπληκτικότερη είναι η ένοχη σιωπή μιας ολόκληρης κοινωνίας μπροστά σε αυτό που συνέβη στο Συμβούλιο του ΝΑΤΟ στις Βρυξέλλες. Η αξιωματική αντιπολίτευση ακολουθώντας τη μακρά παράδοση υποτέλειας που συνοδεύει την ιστορία της δεξιάς παράταξης στην πραγματικότητα έχει πλήρως ευθυγραμμιστεί με την αμερικανική πολιτική. Τα ΜΜΕ αποβλακωμένα και αλλοτριωμένα, ίσως και ελεγχόμενα από τους επιχειρηματίες ιδιοκτήτες, περί άλλα τυρβάζουν. Ακόμα και το ΚΚΕ δεν αναδεικνύει το θέμα, γιατί η ιδέα μιας Ευρώπης που ορθώνει το ανάστημά της στον ιμπεριαλισμό δεν ταιριάζει με την αντιευρωπαϊκή φιλολογία του και το γνωστό αξίωμα «άσπρος σκύλος, μαύρος σκύλος, όλοι οι σκύλοι μια γενιά». Και βέβαια το ΠαΣοΚ, όπως συνήθως, ασχολείται με την εσωτερική του κρίση, το «επαγγελματικό ασυμβίβαστο» και τις νέες προσπάθειες διάλυσης του κόμματος και υποδούλωσής του στα «φιλοκυβερνητικά (sic) δίκτυα».
Ποιες είναι οι δυνατές εξηγήσεις της ελληνικής στάσης στο ΝΑΤΟ; Ο κυβερνητικός εκπρόσωπος διαδίδει ότι είχαμε εθνικό συμφέρον να ανταποκριθεί η συμμαχία σε μια επίκληση του άρθρου 4, που θα αποτελούσε προηγούμενο και για μας αν κάποτε χρειαζόμασταν τη συνδρομή των συμμάχων. Τρίχες!
Κατ' αρχήν το άρθρο 4 δεν αφορά συνδρομή απέναντι σε επίθεση άλλου μέλους του ΝΑΤΟ αλλά στρέφεται αποκλειστικά εναντίον τρίτων χωρών. Ποιος λοιπόν θα μας επιτίθετο; Η Αλβανία; τα Σκόπια; η Λιβύη; Είναι δυνατόν μια κυβέρνηση να περιφρονεί σε τέτοιο βαθμό την κοινή γνώμη ώστε να δίνει τέτοιες απαντήσεις; Γιατί αν μας επιτεθεί η Τουρκία το ΝΑΤΟ θα σφυρίξει αδιάφορα, όπως έκανε και όταν στην Ελλάδα καταλύθηκε η δημοκρατία από τα στρατεύματά του και όταν κατελήφθη η Κύπρος από άλλα στρατεύματά του που συνεχίζουν να την κατέχουν χρησιμοποιώντας δικά του όπλα επί τριάντα σχεδόν χρόνια.
Εξάλλου δεν γίναμε φίλοι με τους Τούρκους σε τέτοιο βαθμό ώστε να αποκλείεται μια μονομερής ενέργειά τους εναντίον μας;
Βέβαια εκτός της κυβέρνησης υπάρχουν ευφυέστεροι και πιο απερίφραστοι υποστηρικτές της πολιτικής της. Αυτοί γράφουν και λένε ότι η στάση μας εντάσσεται στη γενικότερη προσπάθεια δημιουργίας καλού κλίματος με την Αγκυρα, όπως και η γνωστή προσπάθειά μας να δοθεί ημερομηνία έναρξης διαπραγματεύσεων για την ένταξη στην Ευρωπαϊκή Ενωση στους Τούρκους παρά το ότι πόρρω απέχουν από το να ικανοποιούν τα κριτήρια της Κοπεγχάγης. Αν αυτός ήταν ο λόγος της επαίσχυντης υποχώρησής μας στις Βρυξέλλες, τότε λυπάμαι πολύ αλλά τα πράγματα είναι ακόμα χειρότερα.
Η Ελλάδα, χώρα μικρή που αντιμετώπισε θεσμικές περιπέτειες στο άμεσο παρελθόν, είχε, ιδιαίτερα μετά την έλευση του ΠαΣοΚ το 1981, υιοθετήσει μια εξωτερική πολιτική αρχών και όχι ευκαιριών. Αυτό δεν ήταν πάντα εύκολο και έχω ο ίδιος υποστεί προσωπικά τις συνέπειες ορισμένων κρίσεων που ήταν δύσκολο ή αδύνατο να τις διαχειριστεί κανείς αποτελεσματικά. Ομως η βασική αυτή αρχή ίσχυε μέχρι πρόσφατα. Η στάση μας στην Κοπεγχάγη δείχνει ότι αυτή η πολιτική αρχών εγκαταλείπεται για μια πολιτική ευκαιριών (οπορτουνιστική λέγεται στις λατινικές γλώσσες). Γιατί πώς αλλιώς να περιγράψεις την αδιαφορία της κεντροαριστερής μας κυβέρνησης και κατ' επέκταση του ΠαΣοΚ και των λοιπών δημοκρατικών δυνάμεων (ΝΔ συμπεριλαμβανομένης) για το γεγονός της συνεχιζόμενης βάναυσης καταπάτησης των ανθρωπίνων δικαιωμάτων στη γείτονα, της αναγόρευσης σε όχημα ευρωπαϊκού προσανατολισμού, εκδημοκρατισμού και εκσυγχρονισμού των ισλαμιστών, την εγκατάλειψη σε ένα εικοσιτετράωρο των υποτιθέμενων ευρωπαϊστών του σοσιαλφασίστα Ετζεβίτ, όλες αυτές τις αηθέστατες κωλοτούμπες και φαιδρές επιχειρηματολογίες.
Η εγκατάλειψη της πολιτικής αρχών πληρώνεται ακριβά! Παίζοντας στο δικό τους γήπεδο και με τους δικούς τους κανόνες παιχνιδιού, εκ των πραγμάτων, όποιες και αν είναι οι προθέσεις των κυβερνώντων (αν βέβαια γνωρίζουν τι κάνουν και δεν βρίσκονται σε πλήρη σύγχυση), θα μεταβληθούμε σε χώρα υποτελή στα πλαίσια των αμερικάνικου υποσταθμού της Νοτιοανατολικής Μεσογείου, που ηγεμονεύεται από την Τουρκία. Θα συμβεί δηλαδή «ανεπαίσθητα», όπως θα έλεγε ο Καβάφης, αυτό που χρόνια τώρα οι Τούρκοι προσπαθούν να μας επιβάλουν. Και μια τέτοια προοπτική είναι πέρα από την καθημερινή πολιτικάντικη πραγματικότητά μας, πρέπει να συνεγείρει ευρύτερες δυνάμεις της κοινωνίας μας και ιδιαίτερα του πνευματικού κόσμου. Ο αγώνας για τις δημοκρατικές ελευθερίες και τα ανθρώπινα δικαιώματα στην Τουρκία είναι αγώνας για μια έγκυρη και ισχυρή ελληνική διπλωματική παρουσία στον διεθνή χώρο.
Οι γραμμές αυτές γράφονται πριν γίνει γνωστό το κρίσιμο πόρισμα των παρατηρητών του ΟΗΕ για το Ιράκ. Πολύ φοβούμαι ότι όποιο κι αν είναι το περιεχόμενό του οι Αμερικανοί και οι σύμμαχοί τους θα προχωρήσουν. Η έντεχνη δημιουργία «αντιτρομοκρατικής» υστερίας στην κοινή τους γνώμη, η δριμύτητα με την οποία επιτίθενται ενάντια σε όσους τολμούν να αντισταθούν, ιδιαίτερα κατά της Γαλλίας, τα ψεύδη και τα προπαγανδιστικά τεχνάσματά τους δείχνουν ότι η απόφαση είναι ειλημμένη.
Τη Δευτέρα συγκαλείται η Συνάντηση Κορυφής της Ευρωπαϊκής Ενωσης από την ελληνική προεδρία. Η απόφαση είναι σωστή. Αν δεν το κάναμε ή αν το κάναμε σε χαμηλότερο επίπεδο, δίκαιοι και άδικοι θα μας κατηγορούσαν για αδράνεια. Ας κάνουμε το παν αλλά ας μην περιμένουμε πολλά. Και ας μην ξεχνάμε αυτά που ήδη έχει δηλώσει ο Πρωθυπουργός ως θέση της Ελλάδας:
* Να εξαντληθούν όλες οι δυνατότητες επιθεώρησης με περισσότερο χρόνο και περισσότερα μέσα.
* Οχι πολεμικές επιχειρήσεις χωρίς απόφαση του Συμβουλίου Ασφαλείας του ΟΗΕ.
* Εν πάση περιπτώσει η Ελλάδα δεν θα συμμετάσχει παρά μόνο σε ανθρωπιστικού χαρακτήρα δραστηριότητες.
Μπορεί να μη χρειαστεί η προειδοποίηση καν, αλλά θα πρέπει να ξέρουν αυτοί που επηρεάζονται πέραν του δέοντος από τα αγγλοαμερικανικά επιχειρήματα στην κυβέρνηση και ιδιαίτερα στο πρωθυπουργικό περιβάλλον ότι δεν θα υπάρξει άλλο περιθώριο για διπρόσωπη πολιτική του είδους «άλλο η θέση μας ως προεδρίας και άλλο η εθνική μας θέση». Κάτι τέτοιο θα είναι δύσκολο να γίνει αποδεκτό και θα μας εξευτελίσει διεθνώς έτι περαιτέρω.
Μπορεί κάτι τέτοιο να μην είναι ορατό διά γυμνού οφθαλμού, αλλά έχω την πεποίθηση ότι η ελληνική κοινή γνώμη, παρά την αποσιώπηση από τα ΜΜΕ και τα τεχνάσματα των κομματικών μηχανισμών, παρακολουθεί άγρυπνα τα τεκταινόμενα και κρίνει.
Μπορεί η προεδρία να μην είναι σανίδα σωτηρίας για την κυβέρνηση, όπως εξελίσσονται τα πράγματα. Ας προσέξουμε τουλάχιστον να μη γίνει ταφόπετρα.
Παίρνοντας το αεροπλάνο του γυρισμού, διαβάζω σε ένα παλιό «Βήμα» αρθράκι «εμπιστευτικό» εγκυρότατου συνεργάτη υπό τον τίτλο «Παραίτηση Σημίτη». Θα μου πείτε, «δημοσιογράφος είναι, ό,τι θέλει μπορεί να γράψει ο άνθρωπος». Θα πρόσθετα: ασφαλώς, όταν μάλιστα το κάνει με τέτοια δεξιοτεχνία ώστε η παραίτηση Πανταγιά να εμφανίζεται ως αμάρτημα της «κυβερνητικής και κομματικής νομενκλατούρας», λες και ο Πανταγιάς έχει αναδειχθεί από ένα «πασοκικό σύστημα ανθρώπων, μεθόδων και ιδεών».
Το πρόβλημα είναι ότι ο συγκεκριμένος και διακεκριμένος συνεργάτης είναι πολύ κοντά στον Πρωθυπουργό, τόσο κοντά ώστε να είναι δύσκολο να φανταστεί κανείς ότι όσα γράφει δεν έχουν την έγκριση του ιδίου. Θα μας αφήσει λοιπόν πικραμένος και απογοητευμένος ο κ. Σημίτης; Ή οι διαδόσεις αυτές είναι ακόμα ένας εσωκομματικός εκβιασμός για να περάσουν χωρίς αντίσταση τα «δίκτυα» φιλοσημιτικών μελών στο εσωτερικό των οργανώσεων του ΠαΣοΚ, που θα είναι η τελική πράξη για τη διάλυση του Κινήματος και την υποταγή της δημοκρατικής παράταξης στους εκσυγχρονιστικούς τεχνοκρατικούς μηχανισμούς;
Με αυτές τις σκέψεις σάς αποχαιρετώ και παίρνω το αεροπλάνο για την Αθήνα όπου το Σάββατο, ελπίζω με πολλούς βουλευτές όλων των κομμάτων - πλην ΝΔ, γιατί ο κ. Καραμανλής τούς το απαγόρευσε -, θα πάρω μέρος στη μεγάλη αντιπολεμική διαδήλωση.