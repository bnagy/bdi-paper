Το κείμενό μας της προπερασμένης Κυριακής για τις ευρωαμερικανικές διαφορές γύρω από έναν ενδεχόμενο πόλεμο στο Ιράκ, τη θέση της Τουρκίας στα πλαίσια αυτής της προοπτικής και την ελληνική θέση για την ένταξη αυτής της χώρας στην Ευρωπαϊκή Ενωση προκάλεσε ένα πλήθος αντιδράσεων. Με το κανονικό και το ηλεκτρονικό ταχυδρομείο αλλά και προφορικά, από φίλους και γνωστούς, εκφράστηκαν πολλά συγχαρητήρια και δηλώθηκαν συμφωνίες και σύμπλευση με όσα υποστηρίξαμε αλλά και παρατηρήσεις ή διαφωνίες. Για τα καλά λόγια απλώς ευχαριστούμε. Για ορισμένες όμως παρατηρήσεις επιβάλλεται μια απάντηση. Είναι προφανές ότι η εισαγωγή κάθε θέματος γίνεται με μια φράση που με δική μας ευθύνη αποτελεί τη σύνθεση και συνήθως την περίληψη πολλών συναφών απόψεων.
1. «Δεν ήταν ευφυής πολιτική να δηλώσουμε ότι επιθυμούμε την άμεση χορήγηση ημερομηνίας έναρξης διαπραγματεύσεων για ένταξη στην Τουρκία δείχνοντας μεγαλοφροσύνη; Δεν επηρεάζουμε έτσι το φιλοευρωπαϊκό ρεύμα στην ίδια την Τουρκία; Δεν κερδίζουμε την εκτίμηση των εταίρων μας στην Ενωση; Τέλος, γιατί τόση τσιγκουνιά για μια απλή ημερομηνία, αφοί οι διαπραγματεύσεις θα μπορούσαν να κρατήσουν επ' άπειρο;».
Αν ο κ. Σημίτης ήταν ένας κουτοπόνηρος μπαγαπόντης και προσπαθούσε απλώς να ξεγελάσει τους συνομιλητές του, κάνοντας επίδειξη μεγαλοφροσύνης χωρίς να το εννοεί, προσωπικά θα αισθανόμουν ντροπή γιατί έχουμε Πρωθυπουργό έναν κατεργάρη. Λυπάμαι δε αφάνταστα γιατί η πλειονότητα των σημερινών Ελλήνων (ή θα πρέπει εδώ να χρησιμοποιήσουμε το «Ρωμιός» που κατά κόρον χρησιμοποιούν οι Τούρκοι υβριστικά ακόμη και σε επίσημα έγγραφα) έτσι είδε την πολιτική μας σε αυτό το θέμα και αισθάνθηκε μια υπερηφάνεια γιατί τη φέραμε στους κουτόφραγκους. Δυστυχώς ο καταφερτζής πολιτικός που λέει επιτήδεια το κατάλληλο ψέμα την κατάλληλη στιγμή είναι ακόμη αποδεκτό μέγεθος στην πολιτική μας κουλτούρα.
Δυστυχώς όμως εδώ δεν πρόκειται καν περί τούτου. Ο κ. Σημίτης και οι περί αυτόν πράγματι πιστεύουν ότι η Τουρκία πρέπει άμεσα να γίνει μέλος της Ευρωπαϊκής Ενωσης, διεξάγουν δε και σχετική εκστρατεία περί αυτού, χαρακτηριστικό δείγμα της οποίας αποτελεί η συνέντευξη του Πρωθυπουργού στη γαλλική εφημερίδα «Le Monde», που κατά κόρον εμφανίστηκε από την κυβερνητική τηλεόραση και τον ελεγχόμενο Τύπο.
Γι' αυτή τη συνέντευξη αισθάνομαι την ανάγκη να πω δυο λόγια. Κατ' αρχήν ας δούμε τι είπε ο Πρωθυπουργός (η μετάφραση είναι δική μου από το γαλλικό πρωτότυπο):
Ερώτηση (Didier Kunz, Daniel Vernet): «Πριν από την ευρωπαϊκή συνάντηση κορυφής του Δεκεμβρίου στην Κοπεγχάγη, που καθόρισε τα προσεχή στάδια διεύρυνσης της Ευρώπης, ο Valery Giscard d' Estaing έδωσε νέα ώθηση στη συζήτηση για την Τουρκία, λέγοντας ότι δεν έχει θέση στην Ενωση. Ποια είναι η άποψή σας;
Απάντηση (Κ. Σημίτης): Η ευρωπαϊκή ταυτότητα μπορεί να αντιμετωπιστεί με περισσότερους από ένα τρόπους, γεωγραφικά, πολιτικά, οικονομικά. Δεν συμφωνώ όμως ότι υπάρχει ένα θρησκευτικό κριτήριο. Η Τουρκία είναι μια μεγάλη ευρωπαϊκή δύναμη από τον 16ο αιώνα και η Οθωμανική Αυτοκρατορία έπαιξε ένα ρόλο στη δημιουργία της Ευρώπης που υπάρχει σήμερα. Θα ήταν πολιτικά αρνητικό (sic) να αποκλείσουμε την Τουρκία γιατί μπορεί να παίξει μαζί με την Ευρώπη ένα ρόλο στη Μέση Ανατολή και στην Κεντρική Ασία. Είναι ένας σημαντικός εταίρος. Ο Φραγκίσκος Α' συνήψε συμμαχία με τον Σουλεϊμάν, υπήρχε αυτός ο γαλλο-οθωμανικός άξονας εναντίον των Αψβούργων. Ο κ. Ζισκάρ ντ' Εστέν ξέχασε επομένως ότι είναι η Γαλλία που εισήγαγε την Τουρκία στην Ευρώπη. Σε κάθε περίπτωση η Τουρκία μπορεί να είναι μέλος της Ευρωπαϊκής Ενωσης». Αυτά!
Τι να πρωτοθαυμάσει κανείς; Το από καθέδρας μάθημα προς τον κ. Ζισκάρ ντ' Εστέν, που συμβαίνει να είναι ο βασικός παράγοντας για την πρόωρη ένταξή μας το 1980, δοκιμασμένος φίλος της ελληνικής δημοκρατίας και τώρα Πρόεδρος της Συντακτικής Συνέλευσης για τη νέα Ευρώπη; Την παραποίηση των απόψεών του και τη σκιαμαχία (δοκιμασμένη στα εσωκομματικά του ΠαΣοΚ και στη Βουλή μέθοδος) αφού ο κ. Ζισκάρ ντ' Εστέν ουδέποτε μίλησε για θρησκευτικό κριτήριο που ρητά εξάλλου αποκλείει στο προσχέδιό του για το Ευρωπαϊκό Σύνταγμα; Την αναφορά του στο γεωγραφικό, οικονομικό και πολιτικό κριτήριο, τα οποία μετά ξεχνάμε για να το ρίξουμε στην ιστοριοδιφία της δεκάρας; Την ταύτιση της σύγχρονης κεμαλικής Τουρκίας με την Οθωμανική Αυτοκρατορία και την ανακάλυψη του ευρωπαϊκού της ρόλου μόλις τον 16ο αιώνα ενώ οι Οθωμανοί είχαν αρχίσει να καταλαμβάνουν τα Βαλκάνια ήδη από τον 14ο αιώνα; Τη συμπαράταξή μας με τον Φραγκίσκο Α' εναντίον των Αψβούργων (ποια συμμαχία; Μια ευτράπελη ανταλλαγή πρεσβειών έγινε); Το αξιωματικό συμπέρασμα όταν η πλειοψηφία των χωρών-μελών διστάζει ή διαφωνεί;
Η ουσία όλων αυτών είναι ότι η κυβέρνηση, για λόγους που θα πρέπει άλλοι αλλού να αναζητήσουν, έχει γίνει ένας φανατικός και δογματικός, με όλες τις ανοησίες που συνεπάγεται μια τέτοια στάση, πρωταθλητής της τουρκικής ένταξης στην Ευρώπη. Για να προωθήσει αυτήν την πολιτική δεν διστάζει να συγκρούεται με δοκιμασμένους φίλους μας και βεβαίως δεν πείθει (ιδίως με επιχειρήματα σαν αυτά που μόλις διαβάσαμε).
Το φιλοευρωπαϊκό ρεύμα στην Τουρκία τώρα είναι ανύπαρκτο, μια υπόθεση σαλονιών. Βέβαια οι δημοσκοπήσεις όταν ρωτούν τους Τούρκους «θέλετε να μπείτε στην Ευρώπη;» δείχνουν μεγάλες θετικές πλειοψηφίες. Γιατί κάτι τέτοιο είναι για τις πειναλέες και αστυνομευόμενες μάζες της Ανατολής ένα όνειρο με ψωμί, δουλειά και αξιοπρέπεια. Δεν εκφράζεται όμως το όνειρο πολιτικά. Εκλέγοντας μόνο 52 από τους 550 βουλευτές της προηγούμενης Βουλής, κι αυτούς όλους σχεδόν ισλαμιστές, ο τούρκος πολίτης έκανε μια αντικεμαλική επανάσταση.
Οι φιλοευρωπαίοι κεμαλιστές βρίσκονται πια μπροστά στο τραγικό δίλημμα: ή να σκύψουν το κεφάλι στην επάνοδο του Ισλάμ και να φορέσουν τις μαντίλες στα θηλυκά μέλη των οικογενειών τους ή να συνταχθούν με τους προετοιμαζόμενους πυρετωδώς για άμεσο ή έμμεσο πραξικόπημα στρατηγούς. Δεν βοηθάμε κανένα λοιπόν στην Τουρκία, γιατί δεν υπάρχει κανείς που μπορεί ή θέλει να βοηθηθεί.
Τέλος, ας μη γελιόμαστε. Αν αρχίσουν οι διαπραγματεύσεις, κάποτε θα πρέπει να τελειώσουν. Αν γινόταν δεκτή η εισήγησή μας, θα προκαλούσαμε αντιδράσεις των επομένων στην ουρά, γειτόνων και στενών φίλων μας, Βουλγάρων και Ρουμάνων, που, σε αντίθεση με τον κ. Σημίτη, διακαώς επιθυμούν να αποφύγουν την παρουσία της Τουρκίας στον δικό τους διαπραγματευτικό όμιλο, με τις καθυστερήσεις που κάτι τέτοιο συνεπάγεται.
Οχι λοιπόν δεν είναι ευφυής πολιτική αυτή που ασκούμε με τη συνενοχή της αξιωματικής αντιπολίτευσης.
Τι θα έπρεπε να κάνουμε; Οχι βέβαια την «πάπια», όπως μας κατηγόρησε ότι προτείνουμε ένα κιτρινοπράσινο παπαγαλάκι του Μαξίμου. Θα μπορούσαμε να έχουμε μια θέση, που δικαιολογείται και από τις ειδικές μας σχέσεις με αυτή τη χώρα και από την υποτιθέμενη ευαισθησία μας για τα ανθρώπινα δικαιώματα και από το γεγονός ότι ελάχιστο μέρος από το κολοσσιαίο κόστος της τουρκικής ένταξης θα καλυφθεί από εμάς. Αυτή η θέση, δοκιμασμένη στις κοινοτικές διαδικασίες, που θα έδειχνε σοβαρότητα, αλληλεγγύη και ευαισθησία, είναι η ευθυγράμμιση με την πλειοψηφία.
Να μιλήσουμε τελευταίοι και να εκφράσουμε τη συνισταμένη με πνεύμα σύνθεσης, σαν επερχόμενη προεδρία που είμαστε.
2. «Υποστηρικτές της αμερικάνικης πολιτικής υπάρχουν και μέσα στην Ευρωπαϊκή Ενωση. Μήπως τελικά όπως έγινε στα διαδοχικά στάδια της γιουγκοσλαβικής κρίσης ευθυγραμμισθούν όλοι και μας αφήσουν μόνους να αντιδρούμε; Ποια θα είναι η θέση μας ως προεδρίας αν έχουμε πάρει θέσεις αντιαμερικανικές;».
Είναι σωστό ότι ο κ. Μπλερ και οι ακροδεξιοί Αθνάρ και Μπερλουσκόνι έχουν ευθυγραμμισθεί με τον κ. Μπους. Στρατιωτικά, αν εξαιρέσει κανείς τους Βρετανούς, οι άλλοι δύο δεν προσφέρουν τίποτε σημαντικό στη σχεδιαζόμενη εκστρατεία κατά του Ιράκ. Οι άλλες όμως χώρες, ιδιαίτερα όσες κάνουν πολιτική βασισμένη σε αρχές, όπως το μικρό Λουξεμβούργο ή οι σκανδιναβικές χώρες, μέχρις ενός σημείου και η Γερμανία, δεν προτίθενται με κανένα τρόπο να συμμετάσχουν.
Αλλά και στις άλλες χώρες η κοινή γνώμη έχει στραφεί αποφασιστικά εναντίον του πολέμου. Μόλις 53% των Αμερικανών υποστηρίζει πια τον κ. Μπους και στη Βρετανία μόλις 13% δέχεται εισβολή χωρίς σύμφωνη γνώμη του Συμβουλίου Ασφαλείας του ΟΗΕ. Στο Γιουγκοσλαβικό τα πράγματα ήταν εντελώς διαφορετικά. Η κοινή γνώμη, καλώς ή κακώς, ζήταγε με μεγάλες πλειοψηφίες και ενεργά άμεση παρέμβαση και την κεφαλή του Μιλόσεβιτς επί πίνακι.
Ακριβώς γι' αυτόν τον λόγο η μελλοντική ελληνική προεδρία όφειλε να είναι επιφυλακτική. Να μην παίξει το παιχνίδι των Αμερικανών προωθώντας το κόλπο της ημερομηνίας έναρξης διαπραγματεύσεων, για να παρασυρθεί η Τουρκία στη φιλοπόλεμη συμμαχία Μπους - Σαρόν και Μπλερ.
Ακουσα τον κ. Παπανδρέου να λέει ότι η προεδρία θα επιχειρήσει να λειτουργήσει ως γέφυρα μεταξύ ΗΠΑ και Ευρώπης. Μια γέφυρα πάνω από τον Ατλαντικό είναι πράγματι ένα μεγαλειώδες αλλά δύσκολο σχέδιο. Πρέπει όμως τουλάχιστον να πατάει γερά και στις δύο όχθες. Κι εμείς φοβάμαι ότι για την πλειοψηφία των εταίρων μας έχουμε πια εγκαταλείψει την ευρωπαϊκή όχθη. Εχουμε επιβιβασθεί στο γιγαντιαίο αυτό αεροπλανοφόρο που μετατρέπεται σε πετρελαιοφόρο: το Georges W. Bush.