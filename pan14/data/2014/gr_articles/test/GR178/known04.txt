Παράξενος Φλεβάρης! Σύμφωνα με τη θέληση του Θεού στην περιοχή αυτή του κόσμου, μήνας κατ' εξοχήν χωρίς φρούτα ή για να ακριβολογήσουμε χωρίς νέα φρούτα. Κάθε χρόνο αφού έχει ολοκληρωθεί η ώριμη πανδαισία, για τους νοήμονες παρασκευαστές, των απαιτητικών προϊόντων του φθινοπώρου (ρόδια, κάστανα, κυδώνια, όψιμα πεπόνια, σταφύλια για κρέμασμα κλπ.) και εξαντληθεί η νεωτερικότητα των εσπεριδοειδών, των μεταμοντέρνων ακτινιδίων και των μήλων, αυτών των ακατάβλητων πεζικαρίων της οπωρολαγνείας, υπάρχει τέτοια εποχή βαριεστημάρα και αναμονή της πρώτης φράουλας σε προσιτή τιμή που θα ανοίξει τη νέα εποχή μέχρι το θερινό όργιο χρωμάτων και αρωμάτων.
Φέτος όμως δεν ήταν έτσι τα πράγματα. Ανακαλύψαμε τα μηχανικά και δη ηλεκτρονικά «φρουτάκια». Και όπως γίνεται συνήθως στις σύγχρονες κοινωνίες που λειτουργούν, για καλό και για κακό, μέσα στους ανελέητους νόμους της διαφάνειας και της άπλετης ενημέρωσης υπήρξε τρικυμία θεσμική και πολιτική, η έκταση και οι συνέπειες της οποίας δεν είναι δυνατόν να εκτιμηθούν πριν περάσει κάποιος χρόνος.
Ετσι όμως το ενημερωτικό μας πεδίο διαστρεβλώθηκε εντελώς. «Ηταν στραβό το κλίμα, το 'φαγε κι ο γάιδαρος...». Γεγονότα μεγάλης σημασίας για το μέλλον της Ευρώπης και κατ' επέκτασιν του πλανήτη πέρασαν σε δεύτερη μοίρα. Υπάρχει πάντα ως τάση στα ελληνικά μέσα αυτή η επαρχιώτικη προσέγγιση στα γεγονότα. Πρώτα τι συμβαίνει στην Ανω ή στην Κάτω Παναγιά και μετά αν προλάβουμε τι ελέχθη στην Γουάσινγκτων ή τις Βρυξέλλες.
Μιλάμε επί του προκειμένου για τη δίκη Μιλόσεβιτς στη Χάγη. Και το πρόσωπο του κατηγορουμένου και τα γεγονότα που συγκροτούν το κατηγορητήριο και ο θεσμός που δοκιμάζεται με την ευκαιρία αυτή νομίζω αξίζουν περισσότερο την προσοχή μας.
Ας ξεκινήσουμε από τον κατηγορούμενο. Τι είναι ο Μιλόσεβιτς; Ενα τέρας με εγκληματικές προθέσεις και πλήρη επίγνωση των συνεπειών της πολιτικής του, που είχε ως στόχο αποκλειστικά και μόνο τη μονοπώληση της εξουσίας. Ενας αρχομανής, αδίστακτος και ιδιοτελής εγκληματίας του κοινού ποινικού δικαίου τελικά. Αυτό ισχυρίζεται η αλαζονική κυρία Del Ponte για να τον χωρέσει στο κατηγορητήριο και να εξασφαλίσει την καταδίκη του, δικαιώνοντας έτσι τον ρόλο της και εκείνου του θεσμού που υπηρετεί.
Είναι προφανές ότι για όσους κάπως γνωρίζουν την ιστορία και έχουν στοιχειώδεις έννοιες ατομικής και κοινωνικής ψυχολογίας, αυτή η υπόθεση δεν είναι επαρκής. Το ίδιο μπορούν να μαρτυρήσουν και όσοι είχαν την ατυχία να παίξουν ένα ρόλο στα γεγονότα που περιλαμβάνει το κατηγορητήριο, ανάμεσα σ' αυτούς και ο υπογράφων.
Ο Μιλόσεβιτς έχει αναμφισβήτητα μεγάλες ευθύνες απέναντι στην ιστορία, το έθνος του και τους άλλους γειτονικούς ή όχι βαλκανικούς λαούς. Ανατρέποντας προς τη λανθασμένη κατεύθυνση της μεγαλύτερης συγκεντρωτικότητας την εύθραυστη ισορροπία που είχε εγκαταστήσει ο Τίτο στην πολυεθνική Γιουγκοσλαβία, έδωσε το έναυσμα που δικαιολόγησε κάθε είδους ακρότητες και εξωτερικές επεμβάσεις και οδήγησε στον σημερινό (τελικό άραγε;) κατακερματισμό της χώρας του, την απομόνωση του υπερήφανου και φιλοπρόοδου λαού του, στη δυστυχία και τη στέρηση εκατομμύρια ανθρώπους.
Δεν είναι προφανώς ο μόνος υπεύθυνος. Ολοι συμβάλαμε το κατά δύναμιν και οι του ελληνικού υπουργείου Εξωτερικών όταν δειλοί και άβουλοι σύρθηκαν στην άκαιρη αναγνώριση της ανεξαρτησίας της Σλοβενίας και της Κροατίας. Ολοι πληρώνουμε ακόμα και σήμερα τον λογαριασμό. Η ευθύνη όμως του Μιλόσεβιτς είναι καθοριστική. Κυρίως απέναντι στον λαό που μέσα σε αμφιλεγόμενες συνθήκες αλλά εν πάση περιπτώσει με κάποια επίφαση ελεύθερης εκλογής τού εμπιστεύθηκε επανειλημμένα την τύχη του, απέναντι στους ίδιους τους Σέρβους.
Εδώ όμως προκύπτει ένα κολοσσιαίο ερώτημα: Είναι οι πολιτικές ευθύνες αυτοδίκαια ποινικές; Είναι οξύμωρο το γεγονός που οδηγεί τον πολιτικό υπεύθυνο στο εδώλιο να είναι η ήττα του και ως κατήγοροι να εμφανίζονται οι νικητές. Ιδιαίτερα όταν ο πόλεμος αυτός δεν είχε μια παραδοσιακή μορφή αλλά συνδέεται με μια μακρά ιστορία πολιτικών εκβιασμών και διαπραγματεύσεων. Ολοι γνωρίζουμε ότι ο νυν αποδιοπομπαίος και κατηγορούμενος υπήρξε επίλεκτος συνομιλητής πολλών από αυτούς που σήμερα εμφανίζονται έτοιμοι να τον ρίξουν στο «πυρ το εξώτερον».
Βεβαίως υπάρχει η έννοια των εγκλημάτων πολέμου. Εφαρμόστηκε από τον μόνο θεσμό που μπορεί να συγκριθεί με το Δικαστήριο της Χάγης, στη Νυρεμβέργη. Μια απλή όμως ματιά στους νομικούς και πραγματικούς όρους λειτουργίας των δύο δικαστηρίων πείθει για τις ριζικές, ουσιαστικές και νομικές διαφορές που υπάρχουν ανάμεσα στα δύο εγχειρήματα.
Ασφαλώς μερικές από τις λανθασμένες και καταστροφικές επιλογές του Μιλόσεβιτς δημιουργούν ερωτήματα για ποινικές ευθύνες με βάση τις διεθνείς συνθήκες που συγκροτούν το δίκαιο του πολέμου. Αρμόδιοι όμως για να τον δικάσουν είναι οι ίδιοι οι πρώην υπήκοοί του και όχι ένα δικαστήριο των νικητών μιας αναμέτρησης που ολοκλήρωσε ένα ύποπτο και αδίστακτο πολιτικό-στρατιωτικό παιχνίδι για την επίτευξη συγκεκριμένων στόχων. Παιχνίδι στο οποίο ο Μιλόσεβιτς ισότιμα συμμετείχε ως συνομιλητής και διαπραγματευτής.
Εχει ανακύψει παγκόσμια, στους διεθνείς οργανισμούς και τα πανεπιστήμια το μέγα ζήτημα των περιορισμών στην εθνική κρατική κυριαρχία. Το εγελιανό κράτος όπως δοξάστηκε θεωρητικά ολοκληρώθηκε στην Ευρώπη και επεκτάθηκε στον κόσμο όλο τον 19ο αιώνα είναι σαφές ότι για ποικίλους λόγους, οικονομικούς και άλλους, έχει πάψει πια να υπάρχει. Υπάρχουν δραστηριότητες που αφορούν την οικολογική ισορροπία του πλανήτη, την εξάπλωση επιδημιών, τις γενοκτονίες και τις εθνοκαθάρσεις, την κατασκευή πυρηνικών και χημικών όπλων που αφορούν πια όλο και περισσότερο αυτό το υπό διαμόρφωσιν υποκείμενο δικαιωμάτων και υποχρεώσεων που αποκαλούμε ολίγον αυθαίρετα «διεθνή κοινότητα».
Ολοι όμως ξέρουμε, ιδιαίτερα στη γειτονιά αυτήν της Ευρώπης ότι δεν υπάρχουν κριτήρια ενιαία και αδιαμφισβήτητα, ότι εφαρμόζονται διάφορα μέτρα και σταθμά και ότι η διεθνής κοινότητα τελικά εφαρμόζει και επιβάλλει τις λύσεις που επιλέγει η παγκόσμια υπερδύναμη, οι ΗΠΑ, με τα δικά της ιδεολογικά και επικοινωνιακά δεδομένα και κυρίως προασπίζοντας τα δικά της γεωπολιτικά και οικονομικά συμφέροντα.
Η ιδέα ότι κανείς δεν μπορεί να κάνει ή να απειλεί με πόλεμο και πράξεις βίας ή να παραβιάζει κτηνωδώς τα ανθρώπινα δικαιώματα είναι μια μεγάλη πρόοδος στην παγκόσμια ιστορία. Πρέπει λοιπόν ιδίως μικρές χώρες σαν την Ελλάδα να αγωνιστούν για να εμπεδωθεί και να κατοχυρωθεί. Πρέπει όμως παράλληλα να καθιερωθούν αντικειμενικές και αδιαφιλονίκητες διαδικασίες στα πλαίσια της Ευρωπαϊκής Ενωσης, του Συμβουλίου της Ευρώπης και του ΟΑΣΕ για την αντιμετώπιση τέτοιων προβλημάτων. Πρέπει, τέλος, αυτοί οι μηχανισμοί να έχουν «δύναμιν πυρός» για να επιβάλλουν τις αποφάσεις τους και αυτό αφορά και οικονομικά και στρατιωτικά μέτρα.
Δεν είμαστε όμως εκεί και γι' αυτό ο Μιλόσεβιτς δικάζεται όχι γι' αυτά που κατά πάσαν πιθανότητα έχει διαπράξει, συνεκτιμωμένων, όπως γίνεται σε όλες τις ποινικές δίκες και όλων των συνθηκών μέσα στις οποίες αυτά διαπράχθηκαν, αλλά όπως οι Μήλιοι απέναντι στους Αθηναίους, γιατί ό,τι και αν πει και ό,τι και αν έκανε οι νικητές έχουν ανάγκη την τιμωρία του.
Οι σύγχρονες διαμάχες, πολιτικά άρα και στρατιωτικά, χάνονται ή κερδίζονται στις οθόνες της τηλεόρασης. Αυτό είναι έκδηλο και σ' αυτήν τη δίκη. Ο Μιλόσεβιτς ασφαλώς θα ενθουσιάστηκε όταν η αφελής Del Ponte εισήγαγε τη δίκη με προβολή ντοκυμαντέρ για τις υποτιθέμενες αγριότητές του. Τότε ο ίδιος ανέσυρε ένα μεγάλο πακέτο φωτογραφιών και από ακρωτηριασμένο παιδάκι, σε καρβουνιασμένο τρακτέρ και ισοπεδωμένη εκκλησία θα προσπαθήσει να πείσει τη διεθνή κοινή γνώμη και ιδιαίτερα τους ομοεθνείς του ότι δεν άρχισε αυτός αλλά οι άλλοι και ότι δεν έχουν δικαίωμα να τον κατηγορούν γιατί έκαναν τα ίδια και χειρότερα. Αυτή εξάλλου ήταν η δομή της σκέψης του κάθε φορά που είχα τη δυνατότητα να συζητήσω μαζί του, όταν ήταν ακόμα ελεύθερος και παντοδύναμος.
Ξέρει ότι θα καταδικαστεί. Αυτού του είδους οι δίκες προπαρασκευάζονται επιμελώς. Αυτό λοιπόν που τον ενδιαφέρει είναι η υστεροφημία του και κατά δεύτερο λόγο οι συνθήκες κράτησης και ίσως η διάρκεια της ποινής και η δυνατότητα σύντμησής της. Εχει καταλάβει ότι δεν τον δικάζουν αυτοί που παίζουν αυτόν τον ρόλο αλλά η παγκόσμια κοινή γνώμη και έχει επιλέξει τη σωστή τακτική του συμψηφισμού κακουργημάτων.
«Ποιοι είσαστε εσείς που με δικάζετε. Εχετε κάνει τα ίδια και χειρότερα» θα κραυγάζει επί μήνες στο δικαστήριο. Η διεθνής κοινή γνώμη βαθμιαία θα αλλοιώνεται και οι πολιτικές ηγεσίες θα επιβάλλουν στον παράδοξο αυτόν δικαστικό μηχανισμό πολιτικά ορθότερες αποφάσεις που θα τον ωφελήσουν. Αυτό ελπίζει και κατά πάσαν πιθανότητα όχι αδικαιολόγητα.
Ετσι όμως αυτή η δίκη θα καταλήξει σε άλλη μία αποθέωση του παγκόσμιου κυνισμού. Αυτοί που νίκησαν καθ' οιονδήποτε τρόπο δεν θα καλύψουν ένα παγκόσμιο αίτημα δικαιοσύνης όπως στη Νυρεμβέργη. Απλώς θα τακτοποιήσουν τους φακέλους τους δημιουργώντας ταυτόχρονα τις προϋποθέσεις για να υπάρχει στο μέλλον μεγαλύτερη πειθαρχία και ουσιαστικότερη υποταγή σ' αυτή την ατίθαση γωνιά της Ευρώπης που είναι τα Βαλκάνια.
Θα συμβάλουν ακόμα στη διάδοση του πολιτικού κυνισμού πανηγυρικά καθιερώνοντας τα πολλά μέτρα και σταθμά αφού από την αίθουσα του δικαστηρίου, από το εδώλιο του κατηγορουμένου απουσιάζουν π.χ. οι τούρκοι στρατηγοί και υπουργοί που επί δύο δεκαετίες εξόντωσαν ατιμώρητα πολιτικά και στρατιωτικά τους Κούρδους και ακόμα σήμερα αρνούνται να αναγνωρίσουν και την ίδια την ύπαρξή τους.
Το όλο θέμα όμως θα παραμένει στο κέντρο των προβληματισμών στις διεθνείς πρωτεύουσες. Μια ιδέα θα ήταν η Ελληνική Προεδρία της ΕΕ που ακόμα αναζητεί μια κεντρική πρωτότυπη πρόταση δράσης να κάνει θέμα για τα επόμενα χρόνια τη δημιουργία ενός πάγιου, αποδεκτού από όλους μηχανισμού απόδοσης ποινικών ευθυνών σε τέτοιες περιπτώσεις. Ενός θεσμού που θα είναι ανάλογος με το δικαστήριο ανθρωπίνων δικαιωμάτων του Συμβουλίου της Ευρώπης και θα μπορούσε να λειτουργεί ­ γιατί όχι ­ στα ίδια πλαίσια.
Αλλά σ' αυτό μπορούμε να επανέλθουμε εκτενέστερα.