Η περασμένη εβδομάδα είχε ιδιαίτερη σημασία για το Σπουδαστήριο Νέου Ελληνισμού, αφού η εταιρεία μας παρουσίασε επισήμως την Πέμπτη τον δικτυακό της «τόπο» (στην ηλεκτρονική διεύθυνση www. snhell.gr), όπου μεταξύ άλλων περιέχονται βιογραφίες και εργογραφίες του Κ. Θ. Δημαρά, του Γ. Π. Σαββίδη και του Κ. Π. Καβάφη, καθώς και ένα πλούσιο ηλεκτρονικό ανθολόγιο κειμένων της νεοελληνικής λογοτεχνίας (ανθολογούνται συνολικά 54 συγγραφείς με 405 κείμενα). Την ίδια ημέρα παρουσίασε και την τέταρτη έντυπη έκδοσή της, τον τόμο Σύμμικτα, Α': Από την Παιδεία στη Λογοτεχνία του Κ. Θ. Δημαρά, με φιλολογική επιμέλεια Αλέξη Πολίτη, μια ανθολογία 117 επιφυλλίδων που προέρχονται κυρίως από το «Ελεύθερον Βήμα» και «Το Βήμα».
Ενώ το πανελλήνιον ετοιμαζόταν για τον εορτασμό της Πεντηκοστής και του Αγίου Πνεύματος, το Σπουδαστήριο συνέχιζε με το δικό του εορταστικό τριήμερο, διοργανώνοντας την Παρασκευή και το Σάββατο το πρώτο του συνέδριο, με θέμα «Νέα ελληνική λογοτεχνία. Εκδοτικά προβλήματα και απορίες: Θεωρία και πρακτική». Το συνέδριο αυτό ήταν αφιερωμένο στη μνήμη του Γ. Π. Σαββίδη για δύο λόγους: ο ένας ήταν ότι το θέμα του εξεπήδησε από το κείμενο που δημοσίευσε ο Σαββίδης το 1987 με τίτλο «Εκδοτικές απορίες ενός νεοελληνιστή» (απορίες οι οποίες, ως έναν μεγάλο βαθμό, παρέμεναν αναπάντητες). Ο δεύτερος λόγος ήταν ότι συμπληρώνονταν πέντε χρόνια από τον θάνατό του (Πεντηκοστή του 1995).
Το συνέδριο έπρεπε να διαφοροποιηθεί από άλλα σχετικά συνέδρια (όπως την εξαιρετική επιστημονική συνάντηση που είχε διοργανώσει το Τμήμα Φιλολογίας του Αριστοτελείου Πανεπιστημίου τον Μάρτιο του 1997, με τίτλο «Θέματα νεοελληνικής φιλολογίας: Γραμματολογικά, εκδοτικά, κριτικά») και να κομίσει κάτι καινούργιο. Αυτό ήταν η διευρυμένη ερμηνεία του όρου «εκδοτικά», δηλαδή η θεώρηση της προβληματικής όχι μόνον από τη σκοπιά του φιλολογικού εκδότη αλλά και από την πλευρά άλλων ανθρώπων που εμπλέκονται στην εκδοτική διαδικασία. Είναι αξιοπερίεργο πώς τόσα χρόνια η συζήτηση για ειδικά εκδοτικά προβλήματα γινόταν ερήμην των καθ' ύλην αρμοδίων, όπως των νομικών για θέματα εκδοτικής νομοθεσίας και δικαιωμάτων, των τυπογραφικών επιμελητών για θέματα τυπογραφίας ή των επαγγελματιών εκδοτών, οι οποίοι εγκρίνουν, οργανώνουν και χρηματοδοτούν την οιανδήποτε έκδοση.
Το συνέδριο ξεκίνησε, ως είθισται, με σύντομες αναφορές στην προσωπικότητα και στο έργο του τιμωμένου (αυτή τη φορά από τον Μ. Ζ. Κοπιδάκη, την Ελση Σαράτση και τον Χρίστο Ζουράρι). Στη συνέχεια έλαβαν τον λόγο εκπρόσωποι τριών εκδοτικών οίκων («Ικαρος», «Βιβλιοπωλείον της "Εστίας"», «Αγρα»), οι οποίοι είχαν προσκληθεί με γνώμονα την ιστορία των οίκων τους και τη φιλολογική και αισθητική αρτιότητα των εκδόσεών τους: στον προσδιορισμό «επιχειρηματίας εκδότης» υπερτερούσε σαφώς το δεύτερο συστατικό.
Η κυρία Χρυσή Καρύδη μίλησε για την ανεπανάληπτη εκδοτική διαδρομή που ξεκίνησε το 1943 από τον Νίκο Καρύδη, τον Αλέκο Πατσιφά και τον Μάριο Πλωρίτη, και για τα ειδικά εκδοτικά προβλήματα που αντιμετώπιζε ο «Ικαρος» κατά περίοδο, ιδίως μετά τον θάνατο του Καρύδη το 1984. Πεποίθησή της είναι ότι ένας μικρός εκδοτικός οίκος έχει θέση στη σύγχρονη εκδοτική πραγματικότητα. Η κυρία Εύα Καραϊτίδη παρουσίασε ένα πανόραμα του πλέγματος των προβλημάτων που αντιμετωπίζει ένας παραδοσιακός εκδότης (συμπεριλαμβανομένης της αναπαραγωγής παλαιών τίτλων). Ο κ. Σταύρος Πετσόπουλος αναφέρθηκε ειδικότερα στην περίπτωση του Ανδρέα Εμπειρίκου, αφού εκτός από εκδότης του διετέλεσε (μαζί με τον Γιώργη Γιατρομανωλάκη) και επιμελητής της έκδοσης του Μεγάλου Ανατολικού αλλά και άλλων έργων του ποιητή, και τοποθετήθηκε σχετικά με το εκδοτικό πρόγραμμα ενός εκδότη και την εκδοτική βούληση του συγγραφέα.
Ο κ. Βαγγέλης Χατζηβασιλείου αναφέρθηκε στα εκδοτικά προβλήματα και στην κριτική, και ιδιαίτερα στον ρόλο που παίζει η τελευταία στη διάδοση του εκδοτικού προϊόντος. Η κυρία Ελλη Φιλιπποπούλου μίλησε για τη θεωρία και πρακτική σχετικά με τα πνευματικά δικαιώματα, όπως αυτά καθορίζονται από τον σχετικό νόμο 2121/93. Η κυρία Αγγελική Αντωνέα με μια μεστή εισήγηση με τίτλο «Το μέλλον των λογοτεχνικών εκδόσεων στο ψηφιακό περιβάλλον» μάς κατέστησε ενήμερους για τον σύγχρονο προβληματισμό και τις κατευθύνσεις που ακολουθεί η διεθνής νομολογία, καθώς και για ειδικότερα προβλήματα ψηφιακών εκδόσεων, πωλήσεων, διανομής και διαχείρισης δικαιωμάτων.
Ο κ. Γρηγόρης Σηφάκης μίλησε για την ειδική λογοτεχνική κατηγορία των δημοτικών τραγουδιών, επισημαίνοντας ότι η σωστή χρήση της ηλεκτρονικής τεχνολογίας (δημιουργία βάσης δεδομένων με τις παραλλαγές) μπορεί να βοηθήσει στη φιλολογική μελέτη και στην ορθότερη κατανόηση των κειμένων. Η κυρία Ελένη Ψυχογιού μίλησε για μια τέτοια ακριβώς ηλεκτρονική βάση δεδομένων για τα δημοτικά τραγούδια που ετοιμάζεται από το Κέντρο Ερεύνης της Ελληνικής Λαογραφίας της Ακαδημίας Αθηνών και για τα ιδιαίτερα προβλήματα που συνεπάγεται μια ηλεκτρονική έκδοση ως έργο αναφοράς.
Η κυρία Ντία Φιλιππίδου άντλησε από τη μακροχρόνια εμπειρία της σχετικά με τη χρήση υπολογιστών για έντυπες είτε ηλεκτρονικές εκδόσεις του Ερωτόκριτου, τη συνεργασία των φιλολόγων με τους τεχνικούς και ορισμένα προβλήματα τεχνολογικής ασυμβατότητος. Ο κ. Κλήμης Μαστορίδης έκανε μια ιστορική αναδρομή στην τυπογραφική επιμέλεια και στη διόρθωση κειμένων, από τον Μουσούρο στο Internet, παραθέτοντας σχετικές μαρτυρίες, και κατέληξε ότι το ουσιαστικό πρόβλημα της επιμέλειας είναι η έλλειψη παιδείας, γενικής και ειδικής.
Ο κ. Wim Bakker ανέφερε τις πρακτικές των φιλολόγων σχετικά με πρώιμα κείμενα της ελληνικής λογοτεχνίας (Μεσαίωνας και Αναγέννηση) και την ιδέα του αρχετύπου ενός κειμένου το οποίο προσπαθεί ο φιλόλογος να αποκαταστήσει κατά την κρίση του. Ο κ. Μιχάλης Πιερής έθεσε εκδοτικά ζητήματα διαλεκτικών κειμένων της Κύπρου, και ιδιαίτερα της μεταγραφής τους. Ζήτησε έναν συντονισμό των λύσεων που έχουν δοθεί για τα κυπριακά αλλά και για τα συγγενή ιδιώματα της Ρόδου, της Καρπάθου κ.ά. και επρότεινε την έκδοση των κειμένων και σε ηχητικό φορέα, προκειμένου να καταγράφεται η προφορά τους χωρίς να βαρύνεται το τυπωμένο κείμενο με φωνολογικά σημάδια.
Η κυρία Ελένη Παναρέτου εξέτασε κειμενικές λειτουργίες της στίξης στα λογοτεχνικά κείμενα από την πλευρά της γλωσσολογίας, τονίζοντας ότι οι λογοτέχνες δεν ακολουθούν πάντοτε τους γραμματικούς κανόνες αλλά διαμορφώνει ο καθένας τον δικό του στικτικό κώδικα. Η κυρία Κατερίνα Κωστίου επεσήμανε τον σημαντικό και σχετικά αδιερεύνητο χώρο των λογοτεχνικών ημερολογίων τα οποία παρά τον εφήμερο και επικαιρικό χαρακτήρα τους χρησιμοποιούσαν την καταγραφή του χρόνου ως άλλοθι για να παραθέτουν λογοτεχνικά κείμενα.
Ο κ. Ν. Δ. Τριανταφυλλόπουλος, φιλολογικός εκδότης της κριτικής έκδοσης των Απάντων του Παπαδιαμάντη, προειδοποίησε τον συνάδελφο που θα επιχειρήσει μια μελλοντική κριτική έκδοση του Παπαδιαμάντη (και εμμέσως τους υπολοίπους που φιλοδοξούν να καταπιαστούν με κριτικές εκδόσεις κειμένων της νεοελληνικής λογοτεχνίας) για τα προβλήματα που συνεπάγεται ένα τέτοιο εγχείρημα: χρειάζεται μια παντεποπτική γνώση του Παπαδιαμάντη, της γλώσσας και της εποχής του.
Ο κ. Χ. Λ. Καράογλου, σχολιάζοντας την κρατούσα σύγχυση σχετικά με τους όρους «κριτική», «φιλολογική» και «χρηστική» έκδοση, επεσήμανε την πικρή αλήθεια ότι στην ασάφεια των όρων της επιστήμης αντανακλάται η μεθοδολογική της ανεπάρκεια. Η κυρία Ερη Σταυροπούλου αναφέρθηκε στη βούληση του συγγραφέα και στα προβλήματα του φιλολογικού εκδότη, και ειδικά στις περιπτώσεις όπου η βούληση αυτή δεν είναι εμφανής και ο επιμελητής καταλήγει να συν-γράφει το κείμενο. Ο κ. Αλέξης Πολίτης υποστήριξε ότι στην περίπτωση των επανεκδόσεων θα έπρεπε να επιλέγεται όχι αναγκαστικά η τελευταία επεξεργασμένη μορφή του έργου από τον συγγραφέα αλλά η μορφή που είχε το έργο τη στιγμή που παρενέβαινε στην ελληνική κοινωνία.
Η κυρία Ναταλία Δεληγιαννάκη ξεκίνησε από την ερώτηση «Γιατί τα εκδίδετε όλα αυτά...» που της είχε απευθύνει η Μαρώ Σεφέρη σχετικά με την έκδοση του ημιτελούς μυθιστορήματος του Σεφέρη Βαρνάβας Καλοστέφανος και συνέχισε εκθέτοντας το πώς προχωρεί σε διπλωματική έκδοση του κειμένου. Ο κ. Φίλιππος Ηλιού καυτηρίασε τη μανία μας να διορθώνουμε σε όλα τα επίπεδα, υποσκάπτοντας την ιστορικότητα των κειμένων, συμπληρώνοντας ότι μας λείπει μια ιστορική μελέτη περί ανορθογραφίας των συγγραφέων. Η κυρία Μαριλίζα Μητσού επεσήμανε την έλλειψη συνεκτικής εκδοτικής θεωρίας για τη νεοελληνική λογοτεχνία και αναφέρθηκε σε τρεις περιπτώσεις όπου η διάταξη του κειμένου έδειχνε και τη μουσική του ρυθμολογία.
Η κυρία Αγορή Γκρέκου αναφέρθηκε στα προβλήματα που παρουσίασε η έκδοση των ποιητικών απάντων του Απόστολου Μελαχρινού. Ο κ. Μίμης Σουλιώτης εξέθεσε προβλήματα στίξης και στικτικής στρατηγικής, πλέκοντας το εγκώμιον της παύλας. Ο κ. Γιώργης Γιατρομανωλάκης μίλησε για τις πρωτογενείς του εμπειρίες («χτυποκάρδια στο γραφείο») εκδίδοντας κείμενα του Σεφέρη και του Εμπειρίκου, καταλήγοντας ότι γράφει κανείς ­ και τυπώνει ­ όπως μπορεί.
Ο κ. Δ. Α. Αποστολόπουλος παρέθεσε τα ποικίλα προβλήματα που παρουσίασε η έκδοση της ιδιωτικής αλληλογραφίας του Αλέξανδρου Μαυροκορδάτου (1641-1709), ιδίως μετά την ανακάλυψη νέων στοιχείων και κειμένων. Η κυρία Αθηνά Γεωργαντά υπογράμμισε τη σημασία ορισμένων μεταφράσεων για την ελληνική διηγηματογραφία του 19ου αιώνα, δείχνοντας με παραθέματα πώς η Νανά του Ζολά και άλλα έργα του γαλλικού νατουραλισμού γονιμοποίησαν την εγχώρια έμπνευση.
Η κυρία Αννα Κατσιγιάννη έθεσε ζητήματα έκδοσης των Αντιφεγγίδων του Κωνσταντίνου Θεοτόκη, έργου που ακροβατεί ανάμεσα στην ποίηση και στην πεζογραφία. Η κυρία Νταϊάνα Χάας μίλησε για τις διεθνείς θεωρίες αλλά και για την πρακτική του Σαββίδη σχετικά με την έκδοση ιδιωτικών χειρογράφων. Ο κ. Δημήτρης Δασκαλόπουλος κατέληξε με τις απορίες του ως βιβλιογράφου στην περίπτωση της έκδοσης της βιβλιογραφίας Καβάφη.
Ελπίζω ότι δεν αδίκησα κάποιον από τους εκλεκτούς συνέδρους με τη λακωνική σύνοψη των εισηγήσεών τους. Αλλωστε το Σπουδαστήριο πρόκειται να εκδώσει τα πρακτικά του συνεδρίου (άλλα εκδοτικά προβλήματα εκεί...) και θα μπορέσουμε να χαρούμε τις ανακοινώσεις σε όλη την πληρότητά τους (κάποιοι από τους συνέδρους δεν κατάφεραν να ολοκληρώσουν στο συμπεφωνημένο εικοσάλεπτο).
Το συνέδριο του Σπουδαστηρίου προσπάθησε να παρουσιάσει μια σφαιρικότερη θεώρηση των εκδοτικών προβλημάτων. Το ουσιαστικότερο συμπέρασμα ήταν ότι καμία από τις εκδοτικές απορίες του Γ. Π. Σαββίδη δεν έχει απαντηθεί πειστικά μέσα στα δεκατρία χρόνια από τη διατύπωσή τους, είτε σε θεωρητικό είτε σε πρακτικό επίπεδο, και ότι χρειάζεται ακόμη πολλή δουλειά και συνεννόηση ώστε, δυναμωμένοι με θεωρία και μελέτη, να καταλήξουμε σε μια γενικότερη επιστημονική μα και πρακτική συναίνεση. Ταυτόχρονα το συνέδριο έδειξε πόσο ανεπαρκώς η φιλολογική κοινότητα έχει ασχοληθεί με δύο αντιδιαμετρικά θέματα της αρμοδιότητάς της, ένα υψηλό και ένα ταπεινό: Το ένα είναι η μετρική, ο ρυθμός και το μέλος του γραπτού και του προφορικού λόγου. Το άλλο είναι η παραγωγική διαδικασία ως το τυπωμένο χαρτί. Αλλά αυτά μάλλον θα έπρεπε να αποτελέσουν αφορμές για ξεχωριστά συνέδρια.