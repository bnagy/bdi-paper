Η «17 Νοέμβρη» φαίνεται πως εξαρθρώθηκε οριστικά, ολοκληρωτικά και τελεσίδικα. Η επιτυχία των διωκτικών αρχών είναι λοιπόν τεράστια και αναμφισβήτητη. Η δικαιοσύνη θα απονεμηθεί, οι στυγερές δολοφονίες θα σταματήσουν και ένα από τα σοβαρότερα προβλήματα της εσωτερικής έννομης τάξης θα έχει εκλείψει. Κανείς, εχθρός ή «φίλος» της χώρας, δεν θα δικαιούται πια να υπαινίσσεται ή ακόμα και να «καταγγέλλει» ανικανότητα, διστακτικότητα ή «συνέργεια» της ελληνικής Πολιτείας σε ό,τι αφορά την πάταξη τρομοκρατικών ενεργειών. Ολοι λοιπόν οφείλουμε να επιχαίρουμε ολόψυχα όχι μόνο για την εξάρθρωση της οργάνωσης αλλά και για την ενίσχυση της διεθνούς θέσης της χώρας. Και πράγματι, σύσσωμη η κοινή γνώμη φαίνεται να συγχαίρει και να ανακουφίζεται. Το τέρας εξέπνευσε.
Για όλα τα παραπάνω δεν χωρεί κανένα «όμως». Αρκεί βέβαια η ανεπιφύλακτη και άνευ όρων καταδίκη της τρομοκρατικής βίας όλων των τύπων να τοποθετείται στο συγκεκριμένο και πολιτικό πλαίσιο που είδε τη «17 Νοέμβρη» να δρα και να «θάλλει». Να καθίσταται δηλαδή σαφές ότι η πολιτική βία ακόμα και με την «τρομοκρατική» μορφή της δεν μπορεί να κρίνεται με αποκλειστικό γνώμονα τη μορφή και τα αποτελέσματα των ενεργειών, αλλά πρέπει πάντα να συνδέεται και να ερμηνεύεται στο συγκεκριμένο πλαίσιο όπου διαδραματίζονται. Με αυτή την έννοια, το πρώτο και θεμελιώδες χαρακτηριστικό των φρικαλεοτήτων της «17 Νοέμβρη» εντοπίζεται στο ότι οι πράξεις αυτές έγιναν στο πλαίσιο ενός φιλελεύθερου δημοκρατικού καθεστώτος, ενός πολιτειακού καθεστώτος που για πρώτη φορά στη νεοελληνική ιστορία λειτουργεί άψογα επί τριάντα σχεδόν χρόνια.
Πέρα λοιπόν από τα αδικοχαμένα επώνυμα και ανώνυμα θύματα, ανεξάρτητα από τις προθέσεις ή την ψυχοπαθολογία των δραστών και άσχετα από την οποιαδήποτε ιδεολογία που ενδεχομένως τους διακινούσε, οι τρομοκράτες δρούσαν στους κόλπους μιας κοινωνίας που προστατεύει τις ατομικές ελευθερίες των ανθρώπων και επιτρέπει όλες τις μη βίαιες μορφές πολιτικής και κοινωνικής δράσης. Το αναντικατάστατο μεγαλείο της δημοκρατίας εντοπίζεται στο γεγονός ότι παρέχει σε όλους τη δυνατότητα να εκφράζονται και να προσπαθούν να πείσουν τους άλλους για το δίκιο τους. Και σε τέτοια πλαίσια, η τρομοκρατία δεν είναι μόνον ηθικά αποκρουστική, αλλά και πολιτικά απαράδεκτη.
Ομως - εδώ όμως το «όμως» είναι σημαντικό - υπάρχουν συγκυρίες και περιπτώσεις όπου κάτι τέτοιο είναι αδύνατο. Στα αυταρχικά και δικτατορικά καθεστώτα, όπως π.χ. επί χούντας, δεν υπάρχει καμία άλλη δυνατότητα πολιτικής παρουσίας από εκείνην που στηρίζεται στη βία, και μάλιστα στην υπόγεια βία. Δεν είναι τυχαίο ότι η «αντίσταση» στον ολοκληρωτισμό κάθε είδους έπαιρνε πάντα βίαιες μορφές. Βίαιες ήταν οι «προθέσεις» όλων των αντιστασιακών οργανώσεων της επταετίας, βίαιοι κατά κανόνα υπήρξαν όλοι οι εθνικοαπελευθερωτικοί αγώνες, βίαιες ήταν οι ενέργειες όλων εκείνων που αποφάσιζαν να αντιτάξουν τη δική τους δράση στη βία των κατακτητών ή σφετεριστών της κρατικής εξουσίας. Με την εξαίρεση του Γκάντι, που όμως δρούσε σε μιαν αποικιακή Ινδία όπου έστω υποτυπωδώς λειτουργούσε το βρετανικό Κράτος Δικαίου, καμία εθνικοαπελευθερωτική ηγεσία δεν κατόρθωσε ποτέ να αποφύγει τη βία, την τρομοκρατία, δηλαδή τον πόλεμο. Ο Αλέκος Παναγούλης, ο Σάκης Καράγιωργας, ο Νέλσον Μαντέλα, ο Τσε Γκεβάρα, ο Μπεν Μπελλά, ο Κάστρο, αλλά και ο Γιάσερ Αραφάτ χαρακτηρίστηκαν όλοι ως «τρομοκράτες» με την έννοια ότι είτε υπέθαλψαν είτε μεθόδευσαν βίαιες μορφές αγώνα. Ολοι αυτοί δεν αγωνίζονταν ενάντια στη δημοκρατία αλλά πάλευαν για τη δημοκρατία. Και γι' αυτό ακριβώς οι λαοί τούς αγκάλιασαν και τους ηρωοποίησαν.
Ετσι, η καταδίκη της τρομοκρατίας και της βίας πρέπει να γίνεται στο όνομα της δημοκρατίας και όχι εις πείσμα της ή ανεξάρτητα απ' αυτήν. Υπάρχουν πράγματι περιπτώσεις όπου η επιλογή βίαιων μέσων υπήρξε και είναι ιστορικά αναπότρεπτη και ηθικά δικαιωμένη. Δεν πρόκειται βέβαια για τη δικαίωση των οποιωνδήποτε μέσων χάριν των ευγενών κινήτρων, ούτε κατά μείζονα λόγον εν όψει του «κοινού καλού» που εκπροσωπείται από τις αυταρχικές πολιτειακές δομές. Δεν είναι τυχαίο ότι αυτόν ακριβώς τον στόχο επικαλούνται στερεότυπα όλες οι απόλυτες και αυθαίρετες αντιδημοκρατικές εξουσίες οι οποίες καταπιέζουν και καταστέλλουν αδιακρίτως στο όνομα της δικής τους «νόμιμης» καθεστωτικής λογικής.
Η πρώτη ενέργεια όλων αυτών των καθεστώτων είναι να φιμώσουν και να διώξουν τους πολιτικούς τους αντιπάλους. Ενάντια στη βία των κρατών αυτών, η μόνη δυνατή διέξοδος είναι η αντι-βία. Και γι' αυτό ακριβώς όλοι οι δημοκράτες είναι υποχρεωμένοι να επινοήσουν «παράνομα» μέσα πάλης. Ακόμα και εάν υπάρχει πλήρης λαϊκή στήριξη της αντίστασης, και η στήριξη δεν είναι ποτέ «πλήρης», η αντικαθεστωτική πάλη δεν μπορεί λοιπόν παρά να εμφανίζεται ως βίαια, «απάνθρωπη», μυστική και συνωμοτική, άρα κατά την «επίσημη» άποψη και «τρομοκρατική».
Στο μέτρο λοιπόν που, όπως φαίνεται, οι ρίζες της «17 Νοέμβρη» ανατρέχουν στην εποχή της δικτατορίας, η πάνδημη αποδοκιμασία των μεταγενέστερων ενεργειών τους δεν θα πρέπει να οδηγήσει στη σιωπηρή καταδίκη όλων εκείνων που αποδέχθηκαν να συζητήσουν το ενδεχόμενο βίαιων ενεργειών ενάντια στη χούντα. Πολύ περισσότερο που η εποχή εκείνη χαρακτηρίζεται από μιαν ευρύτερη αμφισβήτηση των καπιταλιστικών καθεστώτων στο όνομα μιας επανάστασης που δεν έγινε ποτέ. Η επτάχρονη δικτατορία συνέπεσε πράγματι με μια πρωτοφανή έξαρση των επαναστατικών ιδεών σε διεθνή κλίμακα. Ο Μάης του '68 προσέφερε το ιδεολογικό πλαίσιο όπου αντλούνταν τα αντιφατικά συμπεράσματα από τον αγώνα του Τσε Γκεβάρα, τη στυγερή παρέμβαση των σοβιετικών τανκς στην Πράγα, τη σινοσοβιετική ρήξη, την κινεζική πολιτιστική επανάσταση, το αιματηρό πραξικόπημα του Αουγκούστο Πινοσέ και τον πόλεμο του Βιετνάμ. Αναποφεύκτως λοιπόν, για τους έλληνες δημοκράτες η διεθνής συγκυρία ήταν ιδιαιτέρως εμπρηστική σε ό,τι αφορά τις προοπτικές και τις μεθόδους της αντιστασιακής τους δράσης ενάντια σε ένα καθεστώς το οποίο - δεν πρέπει να το ξεχνάμε - μέχρι τη στιγμή που κατέρρευσε αντιμετωπιζόταν ως εάν ήταν δυνατόν να διαρκέσει επ' αόριστον. Κανείς δεν ήξερε αν και πότε θα μπορούσε να επιστρέψει στον τόπο του. Με απόλυτη λοιπόν λογική και ηθική συνέπεια, από το 1968 μέχρι το 1974 οι ορθόδοξοι κομμουνιστές, οι τροτσκιστές, οι σιτουατιονιστές, οι αναρχικοί, οι κονσεγιστές, οι γκεβαριστές, οι μαοϊκοί, οι λινπιαοϊκοί αλλά και οι αστοί φιλελεύθεροι δημοκράτες συζητούσαν από κοινού και ο καθένας χωριστά για τους τρόπους οργάνωσης μιας μακρόπνοης ένοπλης αντίστασης στο καθεστώς των συνταγματαρχών. Ετσι, οι αντιστασιακές, ιδεολογικές και επαναστατικές ομάδες δομούνταν και αποδομούνταν συνεχώς: είτε με τα όπλα, είτε με τη γραφίδα, είτε με πιέσεις στη διεθνή κοινή γνώμη, είτε με όλα αυτά μαζί, οι βίαιες μορφές δράσης έμπαιναν καθημερινά σε ένα κινούμενο τραπέζι ιδεών, προτάσεων και αντιπαραθέσεων.
Δεν είμαστε βέβαια πια εκεί. Μετά από παραπάνω από τριάντα χρόνια ήταν μοιραίο τα ξεσπάσματα και τα φαντάσματα του Μάη του '68 να εκφυλισθούν, να αποδυναμωθούν ή και να μετατραπούν στο αντίθετό τους. Η αποκατάσταση της δημοκρατίας σηματοδότησε άλλωστε την άμεση επιστροφή σε κανονικές δημοκρατικές μορφές πολιτικής δράσης. Εφεξής, λοιπόν, ακόμα και στην εξωκοινοβουλευτική Αριστερά, κανείς ορθολογιζόμενος άνθρωπος δεν συζητούσε το ενδεχόμενο βίαιων μορφών. Ακόμα και εάν πολλοί χάρηκαν με τα πρώτα «χτυπήματα» της «17 Νοέμβρη» ενάντια σε βασανιστές και σε πράκτορες που θεωρήθηκαν συμβολικά υπεύθυνοι για την αμερικανική στήριξη των συνταγματαρχών, η αποδοχή της αντεκδικητικής βίας εξέλιπε ταχύτατα. Μέσα σε λίγους μήνες, οι παλαίμαχοι του '68 μπήκαν ολόψυχα στο ανοικτό δημοκρατικό πολιτικό παιχνίδι. Ο βίαιος Μάης είχε πεθάνει. Εμεναν οι φρούδες ελπίδες, οι δυσεξάλειπτες μνήμες, ορισμένες κατακτήσεις και πολλές ακαθόριστες σκιές.
Ασχετα όμως από τις εκ των υστέρων πολιτικές και κοινωνικές ερμηνείες του φαινομένου, δεν μπορεί να υπάρξει αμφιβολία για την ηθική και πολιτική ακεραιότητα των πρωταγωνιστών και των συνοδοιπόρων του. Οι αγωνιστές του Μάη είχαν πιστέψει, αφελώς ίσως, ότι μπορούσαν να συμβάλουν στην έλευση ενός καλύτερου κόσμου. Και σε αυτό το σημείο ακριβώς, η σημερινή συγκυρία απειλεί να αποβεί αποπροσανατολιστική και να αποδειχθεί ανιστόρητη. Η συστηματική ή ευκαιριακή αποδοκιμασία των «τέως εν δυνάμει τρομοκρατών» στο όνομα των εγκλημάτων που διεξήχθησαν από τους «διαδόχους» τους κάθε άλλο παρά αθώα είναι. Αίφνης εκκολάπτεται ένας λόγος που καταλήγει στην παγίωση μιας εκ των υστέρων «κοινής λογικής», ενός νεοπαγούς «κοινού νου» που προτάσσει αντί παντός άλλου την άνευ όρων καταδίκη της οποιασδήποτε βίας υπό οποιεσδήποτε συνθήκες.
* Οι κατακτητές και έλλειμμα μνήμης
Εδώ ακριβώς εντοπίζεται ένα έλλειμμα μνήμης. Και η δημοκρατία δεν μπορεί να επιζήσει ως επιλήσμων. Οι νέες γενιές πρέπει να μάθουν πως οι αυτονόητες δημοκρατικές κατακτήσεις είναι ιστορικά προϊόντα μακρών και συχνά βίαιων αγώνων. Πρέπει επίσης να εθισθούν στην ιδέα ότι όλοι οι πολίτες υπέχουν ατομική ευθύνη για τη συντήρηση μιας δημοκρατίας που δεν μπορεί ποτέ να θεωρείται ως οριστικά κεκτημένη. Και γι' αυτό ακριβώς η τρομοκρατία δεν πρέπει να αντιμετωπίζεται ως «έννοια γένους», ως συνώνυμο δηλαδή κάθε μορφής πολιτικής βίας, όπως θέλει το δόγμα Μπους και καθώς φαίνεται γίνεται άκριτα δεκτό από μιαν αύξουσα μερίδα μιας αποκοιμισμένης γνώμης που εξοπλίζεται με έναν νέο ψευδεπίγραφο «κοινό νου». Ούτε η οποιαδήποτε κρατική βία μπορεί να είναι εξ ορισμού δικαιωμένη ούτε η βίαιη αντίσταση εναντίον της είναι πάντα αξιοκατάκριτη. Το μόνο αξιόπιστο κριτήριο είναι η συντήρηση της δημοκρατίας ως ύπατης και αναπαλλοτρίωτης αξίας και κατάκτησης. Στους κόλπους της δημοκρατίας οι ελεύθεροι πολίτες ούτε δικαιούνται ούτε συγχωρούνται ούτε όμως και «χρειάζονται» να προσφεύγουν σε οποιαδήποτε παράνομη και βίαιη ενέργεια, ακόμα και εάν αδικούνται, ακόμα και εάν κινδυνεύουν, ακόμα και εάν απελπίζονται. Η δημοκρατία δεν έχει αδιέξοδα, τουλάχιστον τέτοιου είδους αδιέξοδα. Και η δική μας δημοκρατία είναι πλέον ισχυρή και δεν κινδυνεύει από τίποτε και από κανέναν. Μόνον ενάντια στο απίθανο ενδεχόμενο να επανέλθουν οι έμπρακτοι υπονομευτές της θα δικαιούνται και θα οφείλουν οι πολίτες να προτάξουν τα στήθη τους. Οι πολιτικοί τρομοκράτες δεν είναι λοιπόν μόνον ένοχοι στυγερών «εγκλημάτων» του κοινού ποινικού δικαίου. Επιπλέον, σύμφωνα με τη λογική που αρέσκονται να προβάλλουν οι ίδιοι, είναι ένοχοι του ύπατου πολιτικού εγκλήματος, ή καλύτερα «σφάλματος»: υπονομεύουν την ίδια τη δημοκρατία, όχι μόνο κατά το ότι αρνούνται συνειδητά τους θεσμούς της, αλλά και κατά το ότι επιτρέπουν τη διαστροφή και την αποδιάρθρωση της κοινής ιστορικής δημοκρατικής μας μνήμης.