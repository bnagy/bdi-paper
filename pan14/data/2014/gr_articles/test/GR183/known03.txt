Χρειάζεται η πολιτική; Το ερώτημα φαίνεται εκ πρώτης όψεως βλακώδες και περιττό. Μπορεί να υπάρξει αμφιβολία ότι σε μιαν ευνομούμενη πολιτεία η πολιτική «χρειάζεται»; «Δίχως αυτήν, η πολιτεία δεν μπορεί καν να υπάρξει!». Προς τι λοιπόν να τίθενται τέτοια ερωτήματα;
Και έτσι ακριβώς θα ήταν, αν το ερώτημα αυτό έμπαινε σε άλλες εποχές, υπό τις συνθήκες, π.χ., που επικρατούσαν στην Αθήνα του 5ου αι. π.Χ., στη Γαλλία στα τέλη του 18ου αιώνα, στη Ρωσία τη δεκαετία του '20, ή έστω στην Ελλάδα μετά τη μεταπολίτευση. Τότε κυριαρχούσε η πεποίθηση ότι τα συμφέροντα και οι ιδέες όλων των ατόμων-πολιτών προωθούνται κατ' εξοχήν μέσα από τον πολιτικό λόγο, την πολιτική δράση και την πολιτική αντιπαράθεση. Και ευλόγως, εκείνος τον οποίο άφηναν αδιάφορο τα πολιτικά προβλήματα και ακόμα πιο πολύ εκείνος που πίστευε πως η πολιτική μπορούσε να είναι περιττή αντιμετωπιζόταν ως βλαξ ή απόβλητος: είτε θεωρούνταν ως παθολογικά αυτιστικός, δηλαδή γνωσιακά ανίκανος να συλλάβει τις διαδικασίες που όριζαν την εξέλιξη του κόσμου που τον περιβάλλει, είτε καταδικαζόταν ως εξώκοσμα «ιδιώτης», κοντόφθαλμα εγκλωβισμένος στα ατομικά του συμφέροντα και στις ιδιωτικές του απολαύσεις και ηθικά επίμεμπτος για την απόλυτη αυτή ιδιοτέλειά του.
Η απάντηση στο ερώτημα αν «χρειάζεται η πολιτική» προϋποθέτει ότι έχουμε ήδη δώσει απαντήσεις στα προηγούμενα ερωτήματα «τι είναι η πολιτική σήμερα» και τι σημαίνει η λέξη «πολιτική». Με αυτή την έννοια, το να τίθεται σήμερα το ερώτημα αυτό δεν είναι ούτε «βλακώδες» ούτε «περιττό». Αντίθετα, βάζει τον δάκτυλο επί τον τύπον των ήλων. Υπό τας γραμμάς, μέσα από το ερώτημα αναζητείται η ερμηνεία των μεταβαλλόμενων πολιτικών στάσεων σε μια νέα «απο-πολιτικοποιημένη» εποχή. Εκμαιεύοντας λοιπόν απαντήσεις ως προς την «αντικειμενική» χρησιμότητα της πολιτικής, αποκαλύπτει κανείς την εξέλιξη των υποκειμενικών στάσεων. Η άποψη ότι η πολιτική «δεν χρειάζεται» τεκμηριώνει απλώς τη διείσδυση και την κυριαρχία μιας σκέψης που δεν αναφέρεται παρά μόνο δευτερευόντως στην ίδια την πολιτική. Πρόκειται λοιπόν για έναν προβληματισμό ο οποίος έχει ως αντικείμενο την παγκοσμίως επικρατούσα τάξη πραγμάτων και τον τρόπο που ο καθένας νομίζει πως μπορεί, και αρμόζει, να εντάσσεται στους κόλπους αυτής της τάξης. Το ερώτημα είναι δηλαδή σε τελική ανάλυση όχι απλώς πολιτικό, αλλά κοσμοθεωρητικό και ηθικό.
Με αυτή την έννοια, το ζήτημα πρέπει να αντιμετωπίζεται ως ιστορικό φαινόμενο. Η άποψη ότι η πολιτική «δεν χρειάζεται» δεν είναι ερμηνεύσιμη αλλιώς παρά στο πλαίσιο της τρέχουσας ιδεολογικής και πολιτικής συγκυρίας. Μιας συγκυρίας όπου η προαγωγή νέων ερμηνευτικών σχημάτων για τον κόσμο που μας περιβάλλει στηρίζεται στην αξιωματική παραδοχή ότι η κοινωνική πραγματικότητα εξελίσσεται «αντικειμενικά». Ετσι η κοινωνία φέρεται ως εάν υπάκουε σε δυνάμεις οι οποίες όχι μόνο πρέπει να ξεφεύγουν, αλλά και πράγματι ξεφεύγουν από οποιονδήποτε κεντρικό πολιτικό και κοινωνικό έλεγχο. Μιας συγκυρίας με άλλα λόγια όπου το δόγμα laisser faire, le monde va de lui-m&ecirc;me αναδεικνύεται όχι μόνο σε αμφιλεγόμενη κανονιστική συνταγή, αλλά ταυτοχρόνως και σε αμετάκλητη, υποτίθεται, ιστορική εμπειρία.
Η «αυτόματη» πρόοδος της κοινωνίας
Με το λεγόμενο «τέλος της ιστορίας», θεωρείται ότι ο κόσμος πορεύεται πλέον μόνος του και μάλιστα «εξ αντικειμένου». Και υπό τους όρους αυτούς, πιστεύεται ευρέως ότι ακόμα και αν «θέλαμε» να τον αλλάξουμε, δεν θα «μπορούσαμε». Στην παραδοχή για το τέλος της ιστορίας φέρονται δηλαδή να αντιστοιχούν και διάφορα άλλα «τέλη»: το τέλος του κοινωνικού ζητήματος, το τέλος των γενικών ηθικών προβληματισμών, το τέλος των «μεγάλων αφηγήσεων», αλλά και το τέλος της πολιτικής, το τέλος των «Εμείς», το τέλος των μεγάλων «πρώτων πληθυντικών» που σηματοδοτούσαν ως τώρα τον πολιτισμό.
Στο πλαίσιο αυτό, οι ιδέες που επιμένουν στη συλλογική αυτονομία και αυτοθέσπιση φαντάζουν ξεπερασμένες και αναχρονιστικές. Η «κοινωνία» των ανθρώπων προοδεύει από μόνη της. Αφήνοντας τις κινητήριες δυνάμεις του μέλλοντος να κυκλοφορούν και να αναπτύσσονται ανεμπόδιστα, εγκαταλειπόμαστε σε μιαν πρωτόφαντη ιστορικίστικη αισιοδοξία ή «αδιαφορία»: εκείνο στο οποίο πρόκειται ως «σύνολο» να εξελιχθούμε θα προκύψει ως αποτέλεσμα των μεμονωμένων ελεύθερων πράξεών μας, αλλά όχι ως προϊόν της συλλογικής μας βούλησης. Και έτσι, το «σύνολο» παύει να έχει πρακτική σημασία. Με μιαν ιδεολογική μονοκονδυλιά φαίνεται να λύνεται το μέγιστο φιλοσοφικό πρόβλημα που τέθηκε από τον Διαφωτισμό: το πρόβλημα των όρων που πρέπει να συντρέχουν ούτως ώστε οι ελευθερίες των ατόμων να μπορεί να μετουσιώνονται στην οργανωμένη συλλογική ελευθερία δράσης των συγκροτημένων κοινωνιών.
Το ζήτημα λοιπόν που τέθηκε στην αρχή συγκεκριμενοποιείται με το ερώτημα «αν και πώς μπορεί αν υπάρξει δημοκρατία δίχως πολιτική». Και εδώ ακριβώς εντοπίζεται ένα νέο παράδοξο. Τείνουμε να αποδεχθούμε ότι η ενδυνάμωση της δημοκρατικής ιδέας μπορεί να συνοδεύεται από μια αποδυνάμωση της αξιοπιστίας της πολιτικής.
Ο λόγος είναι απλός: βρισκόμαστε μπροστά σε μια ταχύτατη μετασημασιολόγηση της ιδέας και της λειτουργίας της δημοκρατικής ιδέας. Πράγματι, η ιστορική αποκρυστάλλωση της δημοκρατίας είναι διπλή. Από τη μια μεριά, δημοκρατία είναι το καθεστώς που εγγυάται την προστασία των ανθρωπίνων δικαιωμάτων, θεσπίζει τη συμμετοχή όλων των πολιτών στη λήψη των πολιτικών αποφάσεων, χωρίζει τις εξουσίες, προσδιορίζει τις αρμοδιότητες των κρατικών οργάνων και εγκαθιστά ένα αυστηρό νομικό πλαίσιο που αποκλείει την κατάχρηση των εξουσιών και τον πολιτικό ολοκληρωτισμό. Η ισχύς και το κύρος της δεσμευτικής αυτής πλευράς της δημοκρατίας παραμένουν πάντα απαρασάλευτα.
Από την άλλη μεριά όμως η ιδέα της δημοκρατίας έχει και ένα άλλο ουσιαστικό περιεχόμενο. Μέσα από αυτήν και εκφράζοντας τη λαϊκή κυριαρχία, η νόμιμη πολιτική εξουσία σκέπτεται, ομιλεί και δρα για να πραγματώσει ελεύθερα και αδέσμευτα το συλλογικό συμφέρον. Με αυτή την έννοια, η δημοκρατία είναι αναγκαία όχι μόνον «αρνητικά», επειδή έτσι προστατεύονται τα άτομα από κάθε αυθαιρεσία, αλλά και «θετικά» επειδή μόνο αυτή επιτρέπει την ελεύθερη διατύπωση της «γενικής βούλησης του λαού» ως προς το αξιακό και πολιτικό περιεχόμενο της κοινωνικής εξέλιξης, δηλαδή της συλλογικής προόδου.
Η βαθμιαία αποδυνάμωση του στοιχείου της αέναης αξιακής αντιπαράθεσης και σύγκρουσης που ενυπήρχε στη δημοκρατική πολιτική είναι ίσως ο κυριότερος παράγων που αποδυναμώνει το κύρος της πολιτικής, οδηγεί στην αποπολιτικοποίηση και επιτρέπει να τεθεί το ερώτημα αν η πολιτική «χρησιμεύει». Βοηθούντων και των ΜΜΕ, η πολιτική αντιπαράθεση εμφανίζεται ως αέναη θεατρική παράσταση η οποία και εάν ακόμα δεν απωθεί τους θεατές της, τείνει να τους πλήττει. Ετσι, οι ήρωες της εποχής μας δεν είναι εκείνοι που εκφράζουν τα λαϊκά συμφέροντα, αλλά εκείνοι που επιτυγχάνουν να αγγίξουν «άλλες», πιο άμεσες «λαϊκές ευαισθησίες». Η πολιτική εμφανίζεται ως εάν ήταν ένας στίβος συνάντησης έλλογων ατομικών συμφερόντων, ένας τόπος όπου ομιλείται η γλώσσα της απόκρυψης και του ψεύδους, ένας χώρος που ελάχιστα μπορεί πια να αφορά την καθημερινή ζωή των κοινωνών. Αυτό ακριβώς εξηγεί την υποχώρηση του πολιτικού φανατισμού, την εκλογίκευση των κριτηρίων πολιτικής επιλογής, τη διεύρυνση των αναποφάσιστων και απεχουσών μαζών και την ευρύτερη συναισθηματική και ηθική αποφόρτιση του πολιτικού λόγου. Αντίθετα απ' ό,τι συνέβαινε σε άλλες εποχές, λίγοι θα δέχονταν να υποστούν προσωπική βλάβη ή ζημιά, ακόμα λιγότεροι θα διετίθεντο να δείρουν ή να δαρούν και ελάχιστοι θα διακινδύνευαν τη ζωή τους για τα πολιτικά τους πιστεύω. Και μολονότι αυτό ερμηνεύεται γενικώς ως δείγμα πολιτισμού και προόδου, εκφράζει ταυτοχρόνως τη γενίκευση της αναπαράστασης των πολιτικών φρονημάτων ως τυχαίων, ηθικά διαπραγματεύσιμων και ίσως και εξωνήσιμων ατομικών συμπεριφορών. Και γι' αυτό ακριβώς και είναι δυνατόν πια να τίθεται και το ερώτημα μήπως η πολιτική είναι «περιττή». Αυτός όμως είναι και ο μεγαλύτερος θρίαμβος των απανταχού δυνάμεων της συντήρησης.
Μόνο μέσα από την ίδια την πολιτική είναι δυνατόν να αναβιώσει το χαμένο κύρος της πολιτικής, μόνο μέσα από την πολιτική μπορεί να καταστεί σαφής η αξεπέραστη σημασία της πολιτικής για όλους, μόνο μέσα από την πολιτική μπορεί να καταπολεμηθεί η αποπολιτικοποίηση. Ο Σίγκμουντ Φρόιντ έλεγε για τη ζωή ότι «είτε είναι ωραία είτε είναι άσχημη, είναι η μόνη που έχουμε». Το ίδιο ακριβώς ισχύει και για την πολιτική.