H συζήτηση για τον βασικό μέτοχο έφερε στην επικαιρότητα, με ιδιαίτερη μάλιστα ένταση, τη σχέση Συντάγματος και κοινοτικού δικαίου. Το πρόβλημα είχε απασχολήσει την επιστήμη αλλά και τη νομολογία του Συμβουλίου της Επικρατείας, το οποίο απέφυγε πάντως ώς σήμερα να το αντιμετωπίσει ευθέως. H συμβατότητα του άρθρου 14 παρ. 9 του Συντάγματος προς το πρωτογενές και το παράγωγο κοινοτικό δίκαιο δεν επιτρέπει την παράκαμψή του. Μετά από περίπου 25 χρόνια συμμετοχής στην Ευρωπαϊκή Ενωση ωρίμασαν πια οι συνθήκες και έφθασε η στιγμή να λυθεί το κορυφαίο αυτό πρόβλημα της ελληνικής έννομης τάξης.
Ποια απάντηση πρέπει να δώσουμε στο πρόβλημα; Υπερισχύει το κοινοτικό δίκαιο και του Συντάγματος; Σε καταφατική περίπτωση, υπερισχύουν του Συντάγματος οι κανόνες μόνο του πρωτογενούς δικαίου, δηλαδή οι Συνθήκες, ή και οι κανόνες του παράγωγου κοινοτικού δικαίου, δηλαδή οι κανονισμοί, οι οδηγίες και οι διεθνείς συμβάσεις που συνάπτει η Ευρωπαϊκή Ενωση; Ή, αντιθέτως, το Σύνταγμα υπερισχύει του κοινοτικού δικαίου; Αν γίνει δεκτή αυτή η άποψη, υπερισχύει μόνο του παράγωγου δικαίου ή και των Συνθηκών; Μήπως, τέλος, η σχέση Συντάγματος και κοινοτικού δικαίου δεν παρουσιάζεται μόνο διλημματικά και συγκρουσιακά; Και περαιτέρω, μήπως δεν πρόκειται για σχέση που επιβάλλει τη θεώρησή της μεταξύ άσπρου και μαύρου χωρίς ενδιάμεσες αποχρώσεις; Ποια είναι η ορθή απάντηση στο ζήτημα;
Το Δικαστήριο των Ευρωπαϊκών Κοινοτήτων έχει προ πολλού απαντήσει στα παραπάνω ερωτήματα κατά τρόπο σαφή. Με γνώμονα την αρχή της υπεροχής του κοινοτικού δικαίου, η οποία απορρέει από τις Συνθήκες, το Δικαστήριο δέχεται την υπερίσχυση σε κάθε περίπτωση των κανόνων του κοινοτικού δικαίου και έναντι του εθνικού Συντάγματος. Ποια είναι όμως η θέση του Συντάγματος των κρατών για το πρόβλημα; Είναι δυνατόν να γίνει δεκτή διά της τεθλασμένης η υπεροχή του κοινοτικού δικαίου χωρίς συνταγματικό έρεισμα; Ή απαιτείται για αυτό η ύπαρξη ειδικού συνταγματικού ερείσματος;
Το Σύνταγμα προέβλεψε το 1975, στο άρθρο 28 παρ. 2 και 3, τη δυνατότητα αναγνώρισης αρμοδιοτήτων σε όργανα υπερεθνικών οργανισμών. Πρόκειται για τις διατάξεις που με την ευρεία εμβέλειά τους αποτέλεσαν το έρεισμα τόσο για την προσχώρηση της Ελλάδας το 1979 στις Ευρωπαϊκές Κοινότητες όσο και για τη συμμετοχή της έπειτα, από την 1η Ιανουαρίου 1981, στη λειτουργία τους. Με την απόφαση αυτή η Ελληνική Πολιτεία απεκδύθηκε ένα μέρος των αρμοδιοτήτων της με αντάλλαγμα τη συμμετοχή της στους θεσμούς που συνιστούσαν το όχημα για την ευρωπαϊκή ενοποίηση. Από τη στιγμή αυτή η θέσπιση των κανόνων δικαίου, η διοίκηση αλλά και η δικαιοσύνη έπαυσαν να ανήκουν αποκλειστικά στην εξουσία της. Πρόκειται για μια καθοριστική τομή στην ιστορία της Ελληνικής Πολιτείας.
Στο πεδίο της νομοθετικής παραγωγής διαπιστώνουμε ειδικότερα ότι οι κανόνες δικαίου έπαυσαν να τίθενται αποκλειστικά από τα νομοθετικά όργανα της Πολιτείας. Σε ολοένα εντονότερο ρυθμό θεσπίζονται και από τα όργανα της Ενωσης. Ως προς την ισχύ και την εφαρμογή τους γίνεται προ πολλού αποδεκτό ότι, εφόσον οι κοινοτικοί κανόνες έχουν την ωριμότητα προς τούτο, εφαρμόζονται άμεσα στο πλαίσιο της ελληνικής έννομης τάξης και διαθέτουν ισχύ υπέρτερη του νόμου. Κοινοτικοί κανόνες με άμεση εφαρμογή υπερισχύουν λοιπόν κάθε αντίθετης διάταξης εθνικού νόμου.
H πραγματικότητα αυτή, που διαχέεται και σε άλλες περιοχές της έννομης τάξης μας, θεμελιώνεται στο άρθρο 28 παρ. 2 και 3 Συντ. Το άρθρο αυτό, εκτός από έρεισμα για την προσχώρηση και τη συμμετοχή της χώρας στην Ευρωπαϊκή Ενωση, αποτελεί επίσης έρεισμα για την εγγυητική λειτουργία του Συντάγματος ως προς την απρόσκοπτη εφαρμογή των κοινοτικών κανόνων στο πλαίσιο της έννομης τάξης μας. H σημασία της είναι προφανής για την εποικοδομητική συμμετοχή της Ελλάδας στην Ευρωπαϊκή Ενωση.
H εγγυητική λειτουργία του Συντάγματος συνίσταται εν πρώτοις στην εφαρμογή των κανόνων δικαίου που έχουν θεσπισθεί από τα όργανα της Ενωσης κατ' ενάσκηση παραχωρηθεισών αρμοδιοτήτων, αποτελεί δε μέρος του σκληρού πυρήνα του άρθρου 28 παρ. 2 και 3. Θα ήταν πράγματι ανακόλουθο, η πολιτεία από τη μια μεριά να παραχωρεί αρμοδιότητες στην Ευρωπαϊκή Ενωση και από την άλλη να διατηρεί την ευχέρεια να θεσπίζει εθνικούς κανόνες κατά παρέκκλιση ή και απόκλιση προς τους κοινοτικούς. Το ίδιο θα συνέβαινε και στην περίπτωση που η πολιτεία επιφύλασσε για τον εαυτό της την ευχέρεια να μην εφαρμόζει κοινοτικούς κανόνες, στη θέσπιση των οποίων μάλιστα συμπράττει. Ανάλογη στάση της θα ήταν αντίθετη προς τις Καταστατικές Συνθήκες της Ενωσης. Θα ήταν όμως αντίθετη, κάτι που δεν έχει ίσως ακόμη συνειδητοποιηθεί, και προς το Σύνταγμά μας. Γι' αυτό ακριβώς θα ήταν ανίσχυρη ως αντισυνταγματική.
Εκ πρώτης όψεως το ζήτημα τίθεται διαφορετικά, αν όσα αναφέρθηκαν προηγουμένως ισχύουν και για τους συνταγματικούς κανόνες. Αν δηλαδή οι κανόνες του κοινοτικού δικαίου, πρωτογενείς αλλά και παράγωγοι, μπορεί να υπερισχύουν του Συντάγματος. Σε καταφατική περίπτωση, ερωτάται: πώς θα ήταν δυνατόν να θεμελιωθεί αυτή η άποψη, εκτός από τις Συνθήκες, στο ίδιο το Σύνταγμα;
Το πρόβλημα έχει απασχολήσει έντονα πολλά συνταγματικά ή ανώτατα δικαστήρια χωρών της Ευρωπαϊκής Ενωσης. Υστερα από ταλαντεύσεις γίνεται ήδη γενικά αποδεκτό ότι περιπτώσεις ευθείας σύγκρουσης συνταγματικού και κοινοτικού (πρωτογενούς ή παράγωγου) κανόνα είναι σπάνιες. Αν πάντως αποκτήσει επικαιρότητα αυτό το ενδεχόμενο, η ερμηνεία του συνταγματικού κανόνα πρέπει να επιχειρείται με τρόπο που να επιτρέπει τη συνύπαρξή του με τους κανόνες του κοινοτικού δικαίου. Εξαιρετικά σπάνιες είναι, τέλος, περιπτώσεις ευθείας σύγκρουσης συνταγματικού και κοινοτικού κανόνα. Εν προκειμένω πρέπει, στο μέτρο του δυνατού, να επιζητείται η λύση που επιτρέπει την από κοινού αρμονική εφαρμογή τους στην πράξη.
Οι λύσεις αυτές εναρμονίζονται με τη μέθοδο της σύμφωνης με τους κοινοτικούς κανόνες ερμηνείας του Συντάγματος. H μέθοδος αυτή θεμελιώνεται - κάτι που δεν έχει επίσης συνειδητοποιηθεί - στο άρθρο 28 παρ. 2 και 3 Συντ., ως έκφραση της εγγυητικής λειτουργίας του για την εφαρμογή των κοινοτικών κανόνων στην έννομη τάξη μας. Αν συνεπώς ένας συνταγματικός κανόνας φαίνεται να αντίκειται προς πρωτογενή ή παράγωγο κοινοτικό κανόνα, πρέπει να ερμηνεύεται με όρους που διασφαλίζουν, στο μέτρο του δυνατού, την εφαρμογή του.
Οι επισημάνσεις που προηγήθηκαν προκύπτουν αβίαστα από τις διατάξεις του άρθρου 28 παρ. 2 και 3 Συντ., εμπεδώνονται δε στην ερμηνευτική δήλωση που το συνοδεύει και η οποία προστέθηκε με την αναθεώρηση του 2001. Σύμφωνα με αυτή, οι εν λόγω διατάξεις αποτελούν θεμέλιο για τη συμμετοχή της χώρας στις διαδικασίες της ευρωπαϊκής ολοκλήρωσης. Αν λοιπόν παρέμενε η παραμικρή αμφιβολία για το περιεχόμενο και τη δυναμική της εγγυητικής λειτουργίας του άρθρου, με την ερμηνευτική δήλωση, που εκφράζει την τελευταία βούληση του συντακτικού νομοθέτη για το ζήτημα, τα πράγματα έχουν αποσαφηνισθεί πλήρως.
Εν όψει αυτών, το άρθρο 14 παρ. 9 Συντ. για τον βασικό μέτοχο πρέπει να ερμηνεύεται σε συνδυασμό με τις διατάξεις του άρθρου 28 παρ. 2 και 3 Συντ. και την ερμηνευτική δήλωσή του. Οι παραπάνω διατάξεις επιβάλλουν την επίμονη αναζήτηση μιας ερμηνείας του άρθρου 14 παρ. 9 Συντ., η οποία θα επέτρεπε την αρμονική εφαρμογή του με τους κρίσιμους κανόνες τόσο του πρωτογενούς όσο και του παράγωγου κοινοτικού δικαίου. Πρόκειται για μια εξαιρετικά σπάνια περίπτωση, όπου τη λύση μάς προσφέρει η προσφυγή στη γνωστή αρχή της πρακτικής αρμονίας δύο ισόκυρων συνταγματικών διατάξεων.
Αν δεν γίνουν αποδεκτά τα παραπάνω, η αντίφαση που προβάλλει μεταξύ δύο ισόκυρων διατάξεων, οι οποίες θεσπίστηκαν στη συνταγματική αναθεώρηση του 2001, θα παρέμενε αγεφύρωτη με όλες τις επακόλουθες αρνητικές συνέπειες για τη συμμετοχή της χώρας στην Ευρωπαϊκή Ενωση. Οπως προέκυψε από την προηγούμενη ανάλυση, το Σύνταγμά μας εξοπλίζει επαρκώς τη χώρα για τη συμμετοχή της στην Ευρωπαϊκή Ενωση και δεν αφήνει περιθώρια για την ανάδειξη αναχρονιστικών αντιθέσεων που οδηγούν με βεβαιότητα σε αδιέξοδα.
Οπως διαμορφώθηκαν οι όροι για την πολιτική και συνταγματική συζήτηση του βασικού μετόχου, βρισκόμαστε αντιμέτωποι με ένα μείζον πολιτικό και συνταγματικό δίλημμα με ιστορικές προεκτάσεις. Επιθυμούμε να συμμετέχουμε δημιουργικά στην Ευρωπαϊκή Ενωση; Επιθυμούμε να συνεχίσουμε να αντλούμε όλα τα οφέλη από αυτήν; Είναι δυνατόν να μην έχουμε αντιληφθεί ότι πρέπει για αυτό να καταβάλουμε το τίμημα που έχουμε προ πολλού αποδεχθεί σύμφωνα με το Σύνταγμά μας; Τον σεβασμό δηλαδή του κοινοτικού δικαίου στη διαμόρφωση του οποίου συμπράττουμε; Προτιμούμε, αντί να παραμείνουμε στο όχημα της ευρωπαϊκής ενοποίησης, να βρεθούμε στο περιθώριό της; Προτιμούμε να υπερασπιζόμαστε τις αξίες ενός παρωχημένου συνταγματισμού και να μη συμμετέχουμε στη διαμόρφωση του νέου ευρωπαϊκού συνταγματισμού; Προτιμούμε να μείνουμε συνταγματικά «ανάδελφοι»;
Κοινή είναι η προσπάθεια να επιβάλουμε όρους διαφάνειας στις σχέσεις οικονομίας και πολιτικής και να καταπολεμήσουμε τη διαπλοκή και τη διαφθορά. Ο σκοπός είναι βέβαια άγιος. Δεν αγιάζει όμως πάντοτε τα μέσα. Τα μέσα σε μια δικαιοκρατούμενη και δημοκρατική πολιτεία πρέπει να είναι σύμφωνα με τις αξίες και τις αρχές της. Ας τα αναζητήσουμε λοιπόν με ειλικρίνεια, χωρίς να υποθηκεύουμε τη θέση μας στην Ευρωπαϊκή Ενωση και το μέλλον της χώρας στην ευρωπαϊκή ενοποίηση.