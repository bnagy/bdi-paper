Το Σύνταγμα θεσπίζει και διασφαλίζει τη λειτουργική και προσωπική ανεξαρτησία των δικαστών για την απρόσκοπτη άσκηση των καθηκόντων τους. Η επέμβαση της εκτελεστικής εξουσίας στην εξέλιξη των δικαστών στην Ελλάδα, συγκριτικά με άλλα κράτη, είναι ελαχίστη. Περιορίζεται δε μόνο στην πλήρωση των ηγετικών θέσεων των Ανωτάτων Δικαστηρίων. Και τούτο, για να ικανοποιείται η αρχή της λαϊκής κυριαρχίας, που είναι θεμέλιο του πολιτεύματος (άρθρ. 1, παρ. 2 του Συντάγματος). Αφού οι δικαστές δεν εκλέγονται από τον λαό, εύλογο είναι να εκλέγονται τα ηγετικά στελέχη τους από την κυβέρνηση που εκπροσωπεί τον λαό, στον οποίο και λογοδοτεί για τις επιλογές της.
Δεν αρκεί όμως η συνταγματική θωράκιση της ανεξαρτησίας του δικαστή. Απαιτείται και φρόνημα ανεξαρτησίας. Αυτό δεν επιβάλλεται, ούτε κατοχυρώνεται με νόμους. Εξαρτάται από την αγωγή, την παιδεία, την καλλιέργεια, το ήθος, τον χαρακτήρα και γενικώς από την ψυχική συγκρότηση του δικαστή. Αλλά και από τις ευαισθησίες, τις παραδόσεις και τις αντιλήψεις του κοινωνικού περιγύρου του. Αν ο δικαστής είναι γεννημένος με πνεύμα ανεξαρτησίας και σέβεται τον εαυτό του, παραμένει ανεξάρτητος και ανεπηρέαστος, όσο και αν η εκτελεστική εξουσία επιδιώξει να κάμψει την ανεξαρτησία του. Και αντίθετα, αν έχει εύθραυστο χαρακτήρα, δειλία ή χλωμή και όχι υψηλόφρονα αντίληψη της αποστολής του, όσο και αν κατοχυρωθεί νομοθετικώς η ανεξαρτησία του, θα σπεύσει να αναζητήσει την προστασία και εύνοια των ισχυρών της εποχής του.
Αυτά είναι γνωστά. Αποτελούν όμως την αφετηρία για την απάντηση στο ερώτημα αν οι δικαστές είναι επικίνδυνοι για τους εκπροσώπους της εκτελεστικής εξουσίας, τους πολιτικούς γενικώς και την κοινωνία γενικότερα.
Ενας δικαστής συγκροτημένος και αφοσιωμένος στο καθήκον, με αίσθημα ευθύνης και συνείδηση της υποχρεώσεώς του να εκδίδει αποφάσεις που να πείθουν και να έχουν διαχρονική αξία, με φρόνημα ανεξαρτησίας και χωρίς προκαταλήψεις και συμπλέγματα επιδείξεως αμεροληψίας, ποτέ δεν μπορεί να είναι επικίνδυνος. Ούτε για τους πολιτικούς. Ούτε για τους διαδίκους. Ούτε για την κοινωνία. Η μέριμνα της πολιτείας επομένως δεν πρέπει να εξαντλείται στην υποκριτική αναζήτηση νέων θεσμών, για την κατοχύρωση τάχα της δικαστικής ανεξαρτησίας, ούτε στην προστασία των δικαζομένων από τους κακούς δικαστές. Αλλά να αναπτύσσεται περισσότερο στην εξασφάλιση των προϋποθέσεων αυξήσεως των καλών δικαστών και προσελκύσεως νέων επιστημόνων με μόρφωση, προσωπικότητα και ανεξάρτητο πνεύμα.
Στην Ελλάδα η εκτελεστική εξουσία δεν μπορεί να σεμνύνεται για τη διαγωγή της έναντι της δικαστικής. Αν και η τελευταία, κατά το Σύνταγμα είναι ή πρέπει να είναι ισότιμη με την πρώτη, στην πράξη κάθε άλλο παρά υπάρχει μεταξύ τους ισοτιμία. Η εκτελεστική εξουσία εκλαμβάνει ή μεταχειρίζεται τη δικαστική ως θεραπαινίδα των επιδιώξεών της. Οταν οι αποφάσεις της είναι σύμφωνες με αυτές την αποκαλεί «Φρούριο της Δημοκρατίας» ­ όπως και πρέπει να είναι. Οταν όμως είναι αντίθετες, όλα τα μίσθαρνα φερέφωνά της ή ακόμη και αυτοί οι εκπρόσωποί της καταγγέλλουν τους δικαστές ως φορείς ή σταυροφόρους «Κράτους Δικαστών»!
Δεν υπάρχει μεγαλύτερο ψεύδος από αυτό! Η εκτελεστική εξουσία διορίζει και παύει τους δικαστές, υπό τις προϋποθέσεις βέβαια που ορίζουν το Σύνταγμα και οι νόμοι του κράτους. Αυτή, διά της νομοθετικής εξουσίας, την οποία κανοναρχεί και με την οποία ουσιαστικώς ταυτίζεται, καθορίζει το πλαίσιο δράσεως της δικαστικής εξουσίας. Μεριμνά κυριαρχικώς για τη στέγασή της, ορίζει και διαχειρίζεται τις δαπάνες λειτουργίας της. Και καθορίζει τις αποδοχές των δικαστών και των δικαστικών υπαλλήλων. Σε άλλα κράτη ανατίθεται στους δικαστές η διαχείριση κονδυλίων του προϋπολογισμού, ακόμη και για τη διοργάνωση εθιμοτυπικών δεξιώσεων των ανωτάτων δικαστηρίων. Στην Ελλάδα αντιθέτως οιαδήποτε δαπάνη των δικαστηρίων, πέραν κάποιων δεκάδων χιλιάδων δραχμών, πρέπει να εγκριθεί από το υπουργείο Δικαιοσύνης ή το ΤΑΧΔΙΚ. Και όμως στην Ελλάδα εκφράζεται κάθε τόσο η μομφή και συγχρόνως ο φόβος δημιουργίας «Κράτους Δικαστών»!
Είναι κοινός τόπος πως οι περισσότεροι πολιτικοί θέλουν να θεωρούνται πρόσωπα ιερά. Δεν ανέχονται να δώσουν λόγο στη Δικαιοσύνη. Υπολαμβάνουν δε εαυτούς υπεράνω του νόμου. Γι' αυτό και εξοργίζονται όταν ένας δικαστής, κατά την άσκηση των καθηκόντων του, αποτολμήσει να εκφράσει δυσμενή κρίση σε βάρος τους. Το επιδεικνυόμενο συμπαγές συντεχνιακό πνεύμα των βουλευτών, όταν ζητείται η άρση ασυλίας συναδέλφου τους, ακόμη και για ατιμωτικές πράξεις που διαπράχθηκαν πριν από την εκλογή του ή που είναι άσχετες με το βουλευτικό λειτούργημα, όπως η ανθρωποκτονία από αμέλεια, επιβεβαιώνει την αλήθεια των λεγομένων. Η μεγάλη πλειοψηφία των δικαστών μοχθεί, πολλές φορές με αυταπάρνηση, για την ευσυνείδητη και αντικειμενική απονομή του δικαίου. Οι ελάχιστες εξαιρέσεις τυχόν επίορκων δικαστών δεν είναι δυνατό να κηλιδώνουν τη συνολική εικόνα του δικαστικού σώματος. Βεβαίως η Δικαιοσύνη στην Ελλάδα δεν είναι στο απόγειο της αποδόσεώς της. Αντίθετα, οι πολιτικές υποθέσεις προσδιορίζονται βραδύτατα και αναβάλλονται συνήθως σε μακρό χρόνο. Οι αποφάσεις του Πρωτοδικείου, αν δεν καθαρογραφούν με πρωτοβουλία κάποιου διαδίκου, μένουν ακαθαρόγραφες και επί δύο έτη. Η αυτή, αν όχι χειρότερη, καθυστέρηση παρατηρείται και στον προσδιορισμό των ποινικών υποθέσεων. Συγκεκριμένως, προσδιορίζονται για εκδίκαση: Οι υποθέσεις μονομελούς πλημμελειοδικείου για το 2002. Οι του τριμελούς για το 2003. Και οι του ποινικού εφετείου για το 2005! Αυτό δεν μπορεί να λέγεται απονομή ποινικής δικαιοσύνης.
Περισσότερο όμως από τη δυσλειτουργία της Δικαιοσύνης ενοχλεί και ανησυχεί τον ελληνικό λαό η ληθαργοποίηση και αδράνειά της. Δεν θέλει να λειτουργεί μόνο για τους αδυνάτους, τους «φουκαράδες», τον υπόκοσμο και τους ατυχήσαντες. Αλλά για όλους τους Ελληνες. Και για τους οικονομικώς και πολιτικώς ισχυρούς. Εστω και αν οι τελευταίοι πράττουν όσα μπορούν για να αποθαρρύνουν τους δικαστές.
Σφάλμα η προκαταρτική εξέταση κατά του εισαγγελικού λειτουργού που τόλμησε να ερευνήσει τα αρχεία του υπουργείου Δημοσίας Τάξεως. Από την έρευνα αυτή προέκυψαν τα πρώτα στοιχεία για το μεγάλο σκάνδαλο και εθνικό έγκλημα των παρανόμων ελληνοποιήσεων Τσετσένων και άλλων ασχέτων προς την Ελλάδα και τους Ελληνες αλλοδαπών.
Σφάλμα η παράλειψη των αρμοδίων να κινήσουν τους αναγκαίους δικαιοδοτικούς μηχανισμούς για την πάταξη των εγκλημάτων του Χρηματιστηρίου Αθηνών με ζημία τρισεκατομμυρίων δραχμών, σε βάρος πτωχών επενδυτών. Καθώς και για τις αστρονομικές υπερβάσεις του προϋπολογισμού μεγάλων δημοσίων έργων, με τις οποίες τα προοριζόμενα για την οικονομική ανάπτυξη της Ελλάδας χρήματα του ελληνικού λαού εισέρχονται στα θυλάκια των μεγαλοεργολάβων. Και να σκεφθεί κανείς ότι οι αρμόδιοι είναι και εκλεγμένοι από τους συναδέλφους τους. Δεν ενεργοποιήθηκαν όμως τα σχετικά άρθρα του Κώδικα Ποινικής Δικονομίας για να ερευνηθεί πού πήγαν τα χρήματα του ελληνικού λαού, τα οποία εισπράχθηκαν για αυξήσεις κεφαλαίου εταιρειών με ψευδή ή παραπλανητικά ενημερωτικά δελτία.
Δεν είναι λογικό η Δικαιοσύνη να ερευνά ποιος προμηθεύει τα εισιτήρια των υπαλλήλων του Δημοσίου, από τα οποία το κέρδος είναι περιορισμένο, να αδρανεί δε για την αυτεπάγγελτη έρευνα διαφαινόμενων ή καταγγελόμενων δημόσια απατών σε βάρος του επενδυτικού κοινού. Μετά από όσα αναπτύχθηκαν η συνοπτική απάντηση στο ερώτημα αν είναι επικίνδυνοι οι δικαστές είναι: ΟΧΙ. Δεν κινδυνεύει η κοινωνία από τους δικαστές.
Οι ίδιοι κινδυνεύουν να αυτοκαταργηθούν όταν απαρνούνται τον θεσμικό τους ρόλο.