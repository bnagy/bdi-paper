Η ΠΡΟΣΦΑΤΗ αποχή των πανεπιστημιακών δασκάλων από τα εκπαιδευτικά τους καθήκοντα και η αναταραχή που δημιούργησε έφεραν ξανά στην επικαιρότητα τα προβλήματα της ανώτατης παιδείας. Ισως όχι με τον καλύτερο δυνατό τρόπο, αφού τα αιτήματα τα οποία τέθηκαν αφορούσαν πρωτίστως τη σταδιοδρομία και το μισθολόγιο των απεχόντων πανεπιστημιακών. Αυτά μεν έχουν την προφανή τους σημασία, στον βαθμό που η ποιότητα της παρεχόμενης παιδείας σε οποιοδήποτε επίπεδο εξαρτάται και από την ύπαρξη εργασιακής ασφάλειας και αξιοπρεπούς αμοιβής στους διδάσκοντες, αλλά νομίζω ότι το κρισιμότερο πρόβλημα της ανώτατης παιδείας αυτή τη στιγμή είναι η δυνατότητα πρόσβασης σε αυτήν.
Είναι πασίγνωστο ότι η ζήτηση για ανώτερη και ανώτατη παιδεία είναι μεγαλύτερη από αυτή που τα δημόσια ιδρύματα της χώρας μας προσφέρουν: εισάγονται σε αυτά λιγότεροι από το 1/3 όσων εμφανίζονται στις εισαγωγικές εξετάσεις. Ούτε το φαινόμενο του αποκλεισμού είναι καινούργιο ούτε η αναλογία αποκλειομένων/εισαγομένων: με κάποιες διακυμάνσεις αυτή είναι η αναλογία τα τελευταία 15 χρόνια περίπου. Αυτό που είναι σχετικά καινούργιο είναι ότι σχεδόν όλοι οι απόφοιτοι λυκείου εμφανίζονται στις εισαγωγικές εξετάσεις και ότι όλο και περισσότεροι από τους αποτυγχάνοντες προσφεύγουν για να αποκτήσουν την παιδεία, που τα ΑΕΙ και ΤΕΙ τούς αρνούνται, στο εξωτερικό, στα «κολέγια» που υπάρχουν εδώ ή σε συνδυασμό αυτών των δύο.
Είχα υποστηρίξει σε προηγούμενο άρθρο μου στο «Βήμα» (20.10.1996) ότι αυτή η ισχυρή ζήτηση είναι αποτέλεσμα της επιμήκυνσης του «κοινωνικά αναγκαίου χρόνου εκπαίδευσης», που δεν ταυτίζεται με τον χρόνο υποχρεωτικής εκπαίδευσης που ορίζει το κράτος: σήμερα η υποχρεωτική μαθητεία λήγει στο γυμνάσιο, αλλά θεωρείται περίπου αυτονόητη η φοίτηση εν συνεχεία σε κάποια επαγγελματική σχολή ή η απόκτηση του απολυτηρίου λυκείου. Για τη συντριπτική όμως πλειονότητα των γονιών των σημερινών φοιτητών ή υποψηφίων το απολυτήριο δημοτικού αποτελούσε επαρκές εφόδιο για τη ζωή. Σε διάστημα μιας γενιάς διπλασιάστηκε ο χρόνος σπουδών που θεωρείται «αναγκαίος» και, κρίνοντας από τη ζήτηση για φοίτηση σε
 ΑΕΙ/ΤΕΙ, βαδίζουμε ολοταχώς προς την «υποχρεωτική παιδεία» των 16 ετών (6 στοιχειώδης + 6 μέση + 4 ανώτατη). Αυτά τα 16 χρόνια αποτελούν ουσιαστικά χρόνο «κοινωνικοποίησης», χρόνο αναγκαίο για να αφομοιωθεί και να αναπαραχθεί ο συσσωρευμένος πολιτιστικός πλούτος και όχι χρόνο επαγγελματικής εξειδίκευσης. Ο οποιοσδήποτε απόφοιτος πανεπιστημίου έχει δαπανήσει το 90% του συνολικού χρόνου μαθητείας του για να αποκτήσει κουλτούρα (θεωρητική, θετική, τεχνολογική, κοινωνική) που θα μπορούσε να του χρησιμεύσει ως υπόβαθρο για την άσκηση πλήθους επαγγελμάτων. Πρακτικά εννοώ με αυτό ότι ο οποιοσδήποτε πτυχιούχος κάποιας σχολής της Α' Δέσμης, π.χ., δεν χρειάζεται περισσότερο από ένα-δύο χρόνια επιπλέον σπουδών (περίπου 10% των 16 χρόνων που έχει ήδη δαπανήσει) για να αποκτήσει τα εφόδια, τις γνώσεις που έχει ο πτυχιούχος οποιασδήποτε άλλης σχολής της ίδιας δέσμης.
Στην πραγματικότητα, η αναγκαία γνώση για την άσκηση κάποιου επαγγέλματος αποκτάται μετά την ένταξη στην «παραγωγική διαδικασία» είτε εμπειρικά είτε με τον συνδυασμό κατάρτισης και εργασίας. Το πτυχίο αποτελεί πρωτίστως τον δείκτη του «συμβολικού κεφαλαίου» που έχει αποκτηθεί με την επένδυση σε έτη σπουδών. Τείνει όλο και περισσότερο να αποτελεί τίτλο που κατοχυρώνει την απόκτηση «γενικής παιδείας» και ικανότητας για δημιουργία ή διαχείριση, παρά εφόδιο για προσδιορισμένη από το είδος του επιτυχή επαγγελματική σταδιοδρομία.
Αν έτσι έχουν τα πράγματα, αν δηλαδή ο «κοινωνικά αναγκαίος χρόνος εκπαίδευσης» τείνει πλέον από τα 12 προς τα 16 χρόνια (και νομίζω ότι έτσι έχουν), το εκπαιδευτικό μας σύστημα έχει ήδη μετατρέψει σε πραγματικότητα τον εφιάλτη της «κοινωνίας των δύο τρίτων» ­ στην ακόμη χειρότερη εκδοχή της «κοινωνίας του ενός τρίτου», μέσω της «παιδείας του ενός τρίτου», όσων δηλαδή καταφέρνουν να περνούν τις εισαγωγικές εξετάσεις. Από όλους τους υπόλοιπους, η δημόσια παιδεία στερεί το δικαίωμα να θεωρηθούν πλήρη μέλη της, αφού το πτυχίο μετασχηματίζεται σιγά σιγά σε αναγκαίο κοινωνικό εφόδιο, όπως έγινε τα τελευταία 10-20 χρόνια το απολυτήριο λυκείου, όπως ήταν πριν από 30-40 χρόνια το απολυτήριο του δημοτικού σχολείου.
Η «κοινωνία των δύο τρίτων» όμως μπορεί να σταθεί διότι η ευημερούσα πλειοψηφία μπορεί να ανέχεται (ή να επιβάλλει) την περιθωριοποίηση του ενός τρίτου. Κοινωνία ή παιδεία του «ενός τρίτου» δεν μπορεί να σταθεί: η αποκλεισμένη πλειοψηφία, αργά ή γρήγορα, θα επιβάλει τα δικαιώματά της. Κάποτε μπορούσε να είναι ανεκτή η αναλογία 1:3 (ή και 1:4 κατά τις δεκαετίες '60 και '70) για τις εισαγωγικές διότι όσοι αποτύγχαναν έχαναν ίσως τη δυνατότητα της κοινωνικής ανέλιξης αλλά όχι το δικαίωμα να θεωρούνται «μορφωμένοι», δηλαδή σωστά κοινωνικοποιημένοι, κάτοχοι των αναγκαίων πολιτιστικών εφοδίων. Ας θυμηθούμε ότι κάποτε υπήρχαν εισαγωγικές εξετάσεις και για το γυμνάσιο και για το λύκειο: καταργήθηκαν όταν η αντίστοιχη μαθητεία θεωρήθηκε πια (από την οικογένεια, τον περίγυρο, την αγορά εργασίας) κοινωνικά αναγκαία.
Αλλωστε οι αποκλεισμένοι αντιστέκονται: προσφεύγουν στα ΙΕΚ, στα εργαστήρια ελευθέρων σπουδών, στα φροντιστήρια ξένων γλωσσών, στα διάφορα «κολέγια», στα παραρτήματα ξένων πανεπιστημίων, απευθείας σε πανεπιστήμια στο εξωτερικό. Διεκδικούν το δικαίωμά τους να παρατείνουν τις σπουδές τους και να αποκτήσουν το αντίστοιχο συμβολικό κεφάλαιο ­ ακριβοπληρώνοντάς το με εκατομμύρια πραγματικές δραχμές που προστίθενται στα εκατομμύρια που είχαν ξοδέψει σε φροντιστήρια όταν ήταν μαθητές.
Ως πότε αυτό το μοναδικό στην Ευρώπη σύστημα του «προνομιούχου ενός τρίτου» θα αντέχει στην πίεση που ήδη εξασκούν οι δεκάδες χιλιάδες και σύντομα εκατοντάδες χιλιάδες απόφοιτοι αυτής της «ανώτατης παραπαιδείας»; Νομίζω όχι για πολύ ­ και αν δεν ανοίξει το συντομότερο δυνατόν το δημόσιο πανεπιστήμιο τις πύλες του, θα καταρρεύσει με τον ίδιο τρόπο που κατέρρευσε και η δημόσια ραδιοτηλεόραση πριν από δέκα χρόνια: πριν από λίγες ημέρες, ιδιοκτήτες Κέντρων Ελευθέρων Σπουδών προσέφυγαν στο Συμβούλιο της Επικρατείας διεκδικώντας το δικαίωμα να ιδρύσουν ΤΕΙ ­ με το επιχείρημα ότι το Σύνταγμα καθιερώνει τον υποχρεωτικό δημόσιο χαρακτήρα μόνο της ανωτάτης παιδείας. Η ενέργεια αυτή προστίθεται στην ήδη υπάρχουσα αμφισβήτηση του διαχωρισμού πτυχίων ΑΕΙ - ΤΕΙ και στις προσφυγές όσων ξεκίνησαν σε «κολέγια» εδώ τις σπουδές τους και τις ολοκλήρωσαν σε πανεπιστήμια του εξωτερικού. Ισως η απορρύθμιση της «παροχής πτυχίων» είναι πολύ πιο κοντά από όσο φανταζόμαστε. Και θα είναι τόσο πιο άναρχη όσο η κοινωνική πίεση για τριτοβάθμια εκπαίδευση θα είναι ισχυρότερη και όσο πιο λίγο ανταποκρίνονται σε αυτή την πίεση τα δημόσια ιδρύματα.
Είναι γνωστή η μόνιμη επωδός που δικαιολογεί την απαράδεκτη κατάσταση: δεν υπάρχει υποδομή, δεν υπάρχει διδακτικό προσωπικό, δεν υπάρχουν εργαστήρια, δεν υπάρχουν πόροι. Από την άλλη όμως πλευρά, πόροι κατασπαταλώνται: όπως προκύπτει από τον πίνακα που παρατίθεται, το κόστος των εντελώς δωρεάν παροχών (δωρεάν βιβλία για στοιχειώδη - μέση εκπαίδευση, δωρεάν συγγράμματα για ΑΕΙ - ΤΕΙ, δωρεάν στέγαση στις εστίες και δωρεάν σίτηση σε εστιατόρια), που παρόμοιές τους δεν γνωρίζω να υπάρχουν αλλού, είναι 30,5 δισ. Στα παραπάνω πρέπει να προσθέσουμε τις φοροαπαλλαγές που δικαιούνται όσοι έχουν τέκνα που φοιτούν σε ΑΕΙ/ΤΕΙ (20.000 για κάθε ένα και έκπτωση από τα έξοδα για ενοίκια) και τα οικογενειακά επιδόματα που συνεχίζουν να παίρνουν ­ απαλλαγές και επιδόματα που δεν τα δικαιούνται οι οικογένειες των 2/3, οι οποίες πληρώνουν δίδακτρα ή στέλνουν στο εξωτερικό συνάλλαγμα επιπλέον! Και, τέλος, τη γενική φοροαπαλλαγή για τα φροντιστήρια. Ολα αυτά συμποσούνται στο στρογγυλό ποσό των 40 δισ. ­ περισσότερα δηλαδή από όσα διέθεσε το κράτος για τη λειτουργία των ΤΕΙ κατά το 1996! (Ο προϋπολογισμός αναφέρει 46,3 δισ. αλλά από αυτά τα 10,2 δισ. είναι για σίτηση - στέγαση).
Δηλαδή, αν τα παραπάνω κονδύλια διοχετεύονταν στα ΤΕΙ, θα μπορούσε να υπερδιπλασιαστεί ο αριθμός των σπουδαστών. Να αυξηθεί δηλαδή ο αριθμός των εισαγομένων σε αυτά κατά 20.000 - 25.000 ετησίως και να βελτιωθεί το επίπεδο σπουδών, αφού μεγαλύτεροι αριθμοί συνεπάγονται και οικονομίες κλίμακος. Το λειτουργικό κόστος ανά φοιτητή σε θεωρητικές σχολές όπως το Πάντειο είναι περίπου 400.000 δρχ. ετησίως, φθάνει το 1,2 εκατ. δρχ. στο ΕΜΠ και σε μερικά περιφερειακά ιδρύματα στο «πολυτελές» ύψος των 2 εκατ. δρχ. Υπολογίζοντας μέσο λειτουργικό κόστος ανά φοιτητή ΑΕΙ / σπουδαστή ΤΕΙ 800.000 δρχ. ετησίως, τα 40 δισ. αντιπροσωπεύουν 50.000 επιπλέον φοιτητές/σπουδαστές. Δηλαδή περίπου 17.000 επιπλέον εισακτέους ετησίως ­ σχεδόν όλους τους αποτυχόντες που προσφεύγουν στα Κέντρα Ελευθέρων Σπουδών (περίπου 15.000) ή στο εξωτερικό (περίπου 5.000).
Βεβαίως δεν αρκούν μόνο αυτά, που θα καλύψουν τις ανάγκες για μισθοδοσία πρόσθετου διδακτικού και διοικητικού προσωπικού και τις τρέχουσες δαπάνες των ιδρυμάτων. Χρειάζονται επενδύσεις για αίθουσες, εργαστήρια, βιβλιοθήκες. Ομολογώ ότι δεν γνωρίζω το κόστος τους ανά φοιτητή.
* Η αιμορραγία σε συνάλλαγμα
Αυτή τη στιγμή όμως υπάρχει διαρροή συναλλάγματος της τάξεως των 65 δισ. ετησίως για τους φοιτητές του εξωτερικού. Υποθέτω ότι κάποιος οικονομολόγος θα μπορεί να υπολογίσει εύκολα τι ύψος επενδύσεων θα μπορούσε να γίνει χωρίς βλάβη για τα οικονομικά του κράτους, με δεδομένο ότι το μέγιστο μέρος αυτών των 65 δισ. θα αξιοποιούνταν στο εσωτερικό της χώρας, επ' ωφελεία της εθνικής οικονομίας και των φορολογικών εσόδων του κράτους επομένως.
Προφανώς, στον βαθμό που η τριτοβάθμια εκπαίδευση καθίσταται ολοένα και περισσότερο «κοινωνικά αναγκαία», δεν είναι δυνατόν να γίνει δεκτή η επιβολή διδάκτρων σε αυτήν ­ σε καμία χώρα της Ευρώπης δεν καταβάλλουν οι φοιτητές δίδακτρα στα δημόσια ιδρύματα παρά συμβολικού ύψους ή μικρά ποσά για να αποκτήσουν, π.χ., δικαίωμα σε πλήρη ιατροφαρμακευτική περίθαλψη. Αλλά αυτό το παράλογο και προφανώς κοινωνικά άδικο καθεστώς δεν μπορεί να συνεχιστεί: όσοι έχουν παιδιά που σπουδάζουν δωρεάν στα δημόσια ιδρύματα δικαιούνται να αφαιρούν από το φορολογητέο εισόδημα έξοδα για ενοίκια, δικαιούνται να τα κατατάσσουν στα προστατευόμενα μέλη και να αυξάνουν το αφορολόγητο ποσό, δικαιούνται να συνεχίσουν να παίρνουν οικογενειακά επιδόματα· όσοι έχουν παιδιά που τα στέλνουν (αναγκαστικά) στα ποικιλώνυμα «κολέγια» ή «εργαστήρια» ή στο εξωτερικό και πληρώνουν αδρά, τίποτε από αυτά δεν δικαιούνται! Με ποια λογική το ένα τρίτο καρπούται τα πάντα δωρεάν (και επιχορηγήσεις επιπλέον) και τα δύο τρίτα τίποτε; Είναι επιτρεπτό 17.000 θέσεις εισακτέων να κόβονται εξαιτίας των δωρεάν βιβλίων και παροχών στο «ένα τρίτο» και της φορολογικής θεσμοθέτησης της αναγκαιότητας της φροντιστηριακής «παραπαιδείας»;
Θα μπορούσε εδώ να ανοίξει κανείς μεγάλη παρέκβαση για την ποιότητα και το είδος της παιδείας που προσφέρουν τα ΑΕΙ/ΤΕΙ, για την παραγωγή ερευνητικού και παιδαγωγικού έργου, για την απουσία μεταπτυχιακών σπουδών, για τα ζητήματα δηλαδή που είναι τα ουσιαστικά ζητήματα του πανεπιστημίου. Τέτοια όμως συζήτηση δεν μπορεί να γίνει παρά αν απαντηθεί το ερώτημα: Πρέπει να ανοίξει το πανεπιστήμιο και να πάψουν να θεωρούνται οι προπτυχιακές σπουδές χώρος παραγωγής της προνομιούχου ελίτ, όπως ήταν κάποτε;
Αυτή τη στιγμή υπάρχουν μόνο αμφίβολης ποιότητας «προνόμια» με αμφίβολη αποτελεσματικότητα και υψηλό κοινωνικό κόστος. Παντού οι φοιτητές πληρώνουν στις εστίες όπου μένουν και στα εστιατόρια όπου σιτίζονται. Παντού οι οικογένειες αγοράζουν τα σχολικά βιβλία και τα εγχειρίδια των τέκνων τους ­ μόνο οι ελάχιστοι, πολύ πλούσιοι, φοιτητές έχουν την πολυτέλεια να αποκτούν όλα τα συγγράμματα. Παντού στον κόσμο οι φοιτητές καταφεύγουν στα αναγνωστήρια ή στην αγορά μεταχειρισμένων. Και πουθενά στον κόσμο δεν παρατηρείται το φαινόμενο ο τζίρος των σχολικών/πανεπιστημιακών βιβλίων να εκπροσωπεί το 40% του τζίρου της εγχώριας παραγωγής (15 δισ. επί συνόλου 40 δισ., σύμφωνα με στοιχεία του Εθνικού Κέντρου Βιβλίου) ­ δείγμα του ανορθολογισμού, της σπατάλης και της σκανδαλώδους υφής του κυκλώματος.
Συνοπτικά η απελευθέρωση του αριθμού των εισακτέων ώστε όποιος καταφέρνει να τελειώνει το λύκειο να δικαιούται να συνεχίσει σε ΑΕΙ/ΤΕΙ, όπως συμβαίνει σε όλες τις χώρες της Ευρώπης, μπορεί να επιτευχθεί, αν προγραμματιστεί, σε ορίζοντα 5-10 χρόνων με ετήσια επιβάρυνση μερικών δεκάδων δισεκατομμυρίων ­ τα περισσότερα από τα οποία μπορούν να εξοικονομηθούν και τα υπόλοιπα πρέπει να προστεθούν στα ελλιπή, έτσι ή αλλιώς, κονδύλια της παιδείας. Καμία ελληνική οικογένεια δεν θα είχε αντίρρηση να απαλλαγεί από τα κακογραμμένα, κακοτυπωμένα, κακοδεμένα βιβλία του ΟΕΔΒ και τη σπατάλη των «δωρεάν» συγγραμμάτων, καμία δεν θα είχε αντίρρηση να καταργηθούν τα προνόμια του «ενός τρίτου» και να πληρώσει παραπάνω φόρους ειδικούς ­ αν ήταν να γλιτώσουν από το άγχος των εισαγωγικών εξετάσεων, το κόστος των φροντιστηρίων, τον φόβο του κόστους των διδάκτρων σε Κέντρα Ελευθέρων Σπουδών: σε 400-500 δισ. ετησίως υπολογίζεται ο ετήσιος τζίρος των πρώτων και σε 45-50 δισ. των δεύτερων (σύμφωνα με στοιχεία του αντιπρύτανη του Παντείου Π. Γετίμη, στον οποίο οφείλω και τα στοιχεία για το «κόστος» ανά φοιτητή και σε συνάλλαγμα). Και αυτός ο τεράστιος τζίρος αποτελεί ταυτοχρόνως τεράστια δύναμη για τη συντήρηση του στάτους κβο και όλης της διαλυτικής κατάστασης στον χώρο της παιδείας.
Ας μην έχουμε ψευδαισθήσεις: είτε σε λίγα χρόνια το δημόσιο πανεπιστήμιο (παράλληλα με άλλους θεσμούς, όπως η εξ αποστάσεως εκπαίδευση ή το «ελεύθερο πανεπιστήμιο») θα μπορέσει να ανταποκριθεί στην κοινωνική ζήτηση για ανώτατη παιδεία ή θα βρεθούν ιδιώτες να καλύψουν το κενό ­ και οι συνταγματικοί κανόνες δεν θα μπορέσουν να αποτρέψουν την εξέλιξη αυτή, όπως δεν τα κατάφεραν και στην περίπτωση της ραδιοτηλεόρασης. Το έργο είναι εξαιρετικά δύσκολο, οι αδράνειες είναι παγιωμένες, τα αντιτιθέμενα συμφέροντα ισχυρά, ακόμη και μέσα στην ακαδημαϊκή. Ολοι πρέπει όμως να αποδεχθούμε τον κανόνα ότι η παιδεία πρέπει να αποτελεί δημόσιο αγαθό και για τα τρία τρίτα των νέων μας ­ και όχι μόνο για το προνομιούχο ένα τρίτο που κατάφερε να περάσει από τις συμπληγάδες των εξετάσεων. Απαιτούνται βεβαίως προγραμματισμός, σχεδιασμός, συναίνεση και πόροι και όχι αιφνίδιες εξαγγελίες για κατάργηση των δωρεάν συγγραμμάτων (χωρίς καμία αντιπαροχή, π.χ., σε αναγνωστήρια ή αυξημένο αριθμό εισακτέων) ή προεκλογικοί διορισμοί επιτυχόντων. Δύσκολα πράγματα. Αν δεν γίνουν όμως, θα ανοίξει ο δρόμος για να επιβάλουν οι νόμοι της αγοράς τη δική τους αταξία.
Βεβαίως γνωρίζω πολύ καλά ότι αυτά που απαιτούνται για να λυθούν τα προβλήματα της παιδείας είναι ψιχία μπρος στο μυθώδες ποσό των 4-6 τρισ. που θα διατεθούν με το εξοπλιστικό πρόγραμμα. Γι' αυτό και, προσωπικώς, είμαι σφόδρα ενάντιος σε αυτή την επιλογή της κυβέρνησης Σημίτη. Επειδή όμως φοβάμαι ότι οι καθηγητές και οι φοιτητές δεν θα καταφέρουν να νικήσουν τους στρατηγούς και τους ναυάρχους στον αγώνα για τη διεκδίκηση κονδυλίων ούτε να αναγκάσουν το «μεγάλο κεφάλαιο» να καταβάλει τα αναγκαία, ας προσπαθήσουν να τακτοποιήσουν τα του οίκου των και ας μη χρησιμοποιούν την προβλεπόμενη ήττα τους ως άλλοθι για την καταστροφή που θα ακολουθήσει.