Πόσες «ρομαντικές» βιογραφίες γνώρισε η ευρωπαϊκή λογοτεχνία στις αρχές του 19ου αιώνα, με το φούντωμα του ρομαντισμού, όταν παράλληλα με το έργο ­ σε αντιστοιχία με το πνεύμα του ­ πλάθονταν η προσωπικότητα του δημιουργού, η ζωή του, η συμπεριφορά, η δημόσια εικόνα του... Στο γενικό αυτό πανόραμα ο Πούσκιν επί της ουσίας δεν ανήκει στις τυπικές περιπτώσεις: όπως το έργο του εν μέρει μόνο εντάσσεται στον ρομαντισμό και πολύ νωρίς ανοίγει άλλους ορίζοντες, έτσι και στη ζωή του η πρώιμη ωριμότητα θα τον ωθήσει προς επιθυμίες επιλογών που απέχουν πολύ από το ρομαντικό μοντέλο. Ωστόσο η βιογραφία του, όπως την έγραψε η ζωή, διαβάζεται σαν ένα συναρπαστικό ρομαντικό ανάγνωσμα που εξακολουθεί να συγκινεί με αμείωτη ένταση ­ κόντρα στον χρόνο που μετράει αιώνες. Είναι ένα από τα στοιχεία ­ το πλέον χτυπητό, της επιφάνειας, και προσιτό σε κοινή θέα ­ που εξηγούν το φαινόμενο. Αυτό που οι ξένοι αποκαλούν «μανία των Ρώσων με τον Πούσκιν». Η ανθρώπινη αίγλη του.
Ολοι οι σταθμοί της ζωής του Πούσκιν, οι παράγοντες που την επηρέασαν, είχαν έκτακτο χαρακτήρα. Η καταγραφή τους πρέπει να ξεκινήσει από την καταγωγή του. Από την πλευρά του πατέρα ήταν ένα παλαιό σόι ρώσων ευγενών με συμμετοχή στα δρώμενα της εθνικής ιστορίας. Οπως γράφει στη «Γενεαλογία» του, όταν «ο λαός κάλεσε τους Ρομάνοφ να ανέβουν στον θρόνο της Ρωσίας», έβαλαν την υπογραφή τους και οι δικοί του πρόγονοι (στοιχείο που, στα μάτια του, τον έθετε σε αρκετά ανεξάρτητη θέση προς την τσαρική δυναστεία), και ο παππούς του, αφού φιλονίκησε με τον τσάρο Πέτρο, οδηγήθηκε στην κρεμάλα (ας μάθουμε από το παράδειγμά του, σημειώνει προκλητικά ο ποιητής, ο Αρχων τη φιλονικία δεν την ανέχεται).
Πολύ πιο ευνοϊκοί δεσμοί με τον Πέτρο προκύπτουν από τον άλλο οικογενειακό κλάδο ­ της μητέρας: παππούς της ήταν ο Αβησσύνιος Αννίβας, στον οποίο ο Πούσκιν θα αφιερώσει το ανολοκλήρωτο μυθιστόρημά του «Ο Αράπης του Μεγάλου Πέτρου». Σε ηλικία 8 χρόνων, όμηρος του σουλτάνου, ο Αννίβας εξαγοράζεται από τον ρώσο πρέσβη στην Κωνσταντινούπολη και στέλνεται ως δώρο στον Πέτρο, που θα τον βαπτίσει και θα τον σπουδάσει στη Γαλλία, ώστε μετά να κάνει λαμπρή καριέρα στον ρωσικό στρατό και να φθάσει στον βαθμό του στρατηγού.
Αυτό το εξωτικό κεφάλαιο της οικογενειακής ιστορίας ενθουσίαζε τον Πούσκιν ιδιαίτερα· ήταν περήφανος για τα εμφανή φυλετικά σημάδια του προπάππου στο πρόσωπό του (μελαχρινός, με κατσαρά μαύρα μαλλιά και εξογκωμένα χείλη) και για το άλλο σημάδι ­ το φλογερό ταμπεραμέντο που τροφοδοτούσε την ατίθαση φαντασία του. Επιλέγοντας τον μαύρο Αννίβα ως καθοριστική ρίζα του, ο ποιητής είχε και έναν επιπλέον λόγο ­ ερχόταν σε άμεση «οικογενειακή» επαφή με τον Πέτρο, μεγαλοφυή μεταρρυθμιστή της Ρωσίας που θα καταλάβει σημαντική θέση στο έργο του.
Τα πρώτα παιδικά χρόνια συνδέονται με την οικογενειακή εστία. Εχει στη διάθεσή του πλούσια βιβλιοθήκη, άριστα ενημερωμένη για την κίνηση της ευρωπαϊκής, κυρίως γαλλικής, λογοτεχνίας. Στα οικογενειακά σαλόνια βλέπει τις κορυφαίες φυσιογνωμίες των ρωσικών γραμμάτων (Ζουκόφσκι, Καραμζίν, Μπάτιουσκοφ). Τα καλοκαίρια στο κτήμα της γιαγιάς του Μαρίας Αννίβα έρχεται σε επαφή με τη φύση και τον ποιητικό κόσμο της λαϊκής παράδοσης.
Και όμως τα χρόνια αυτά θα του αφήσουν ένα βαθύ ψυχικό τραύμα ­ της πρώτης σύγκρουσης με το περιβάλλον, της στέρησης από αγάπη και κατανόηση. Το στοιχείο αυτό θα επικαλεστεί, για να δικαιολογήσει τον ανυπότακτο χαρακτήρα του Πούσκιν, ο Καποδίστριας στην επιστολή που θα παίξει εξαιρετικά ευεργετικό ρόλο στη ζωή του ποιητή (θα σταθούμε σε αυτή λίγο αργότερα): «Επειδή ο νεαρός Πούσκιν δοκίμασε αρκετές πίκρες καθ' όλη τη διάρκεια των παιδικών χρόνων, άφησε την οικογενειακή του εστία χωρίς την παραμικρή οδύνη. Στερημένος κάθε υϊκής στοργής ένα μόνο αίσθημα μπορούσε να τρέφει ­ άκρατη τάση προς ανεξαρτησία...».
Την ιδανική, ονειρική περιοχή που συνήθως καταλαμβάνει στην κοσμοαντίληψη των ρομαντικών ποιητών η παιδική ηλικία, θα του αναπληρώσει το Λύκειο, σχολή για γόνους της ρωσικής αριστοκρατίας που άνοιξε στο Τσάρσκογε Σελό, δίπλα στο θερινό παλάτι των τσάρων. Τουλάχιστον για την πρώτη εκείνη φουρνιά το Λύκειο θα γίνει ένα αληθινό φυτώριο λογοτεχνικών ταλέντων και φιλελεύθερων ιδεών. Και λίκνο της ιερής φιλίας που η παρέα του Πούσκιν θα διαφυλάξει μέχρι τέλους με ρομαντική ευλάβεια, όσο και να χώρισαν έπειτα οι δρόμοι. Μερικοί (ανάμεσά τους ο στενός φίλος του ποιητή Ι. Πούσιν και ο ποιητής Β. Κιουχελμπέκερ) θα πάρουν μέρος στην εξέγερση των ευγενών τον Δεκέμβριο του 1825 και θα σταλούν στα κάτεργα της Σιβηρίας, άλλοι θα κάνουν λαμπρή σταδιοδρομία και θα φθάσουν σε υψηλά αξιώματα.
Ενας από τους τελευταίους, ο Α. Γκορτσακόφ, στον οποίο ο μαθητής Πούσκιν είχε αφιερώσει τρία ποιήματα, θα διατελέσει υπουργός Εξωτερικών. Για τον θάνατό του (1883) θα γράψει και ο ελληνικός Τύπος, αναφερόμενος βέβαια αποκλειστικά στις διπλωματικές δραστηριότητές του. Εμείς όμως θα ανασύρουμε εδώ δύο άλλα στοιχεία, ενδεικτικά για το θέμα μας. Οταν ο Πούσκιν εξορίστηκε στο μακρινό πατρογονικό κτήμα Μιχάηλοφσκογε τον επισκέφτηκαν, διακινδυνεύοντας να προκαλέσουν την οργή του τσάρου, και ο Πούσιν και ο Γκορτσακόφ (επιστρέφοντας από διπλωματική αποστολή στο εξωτερικό). Και κάτι ακόμη πιο εντυπωσιακό: την επομένη της εξέγερσης ο Γκορτσακόφ πρότεινε στον Πούσιν διαβατήριο για διαφυγή στο εξωτερικό, διακινδυνεύοντας ετούτη τη φορά το ίδιο το κεφάλι του, αλλά ο φίλος του προτίμησε να μείνει και να συμμεριστεί τη μοίρα των συντρόφων του. Αφιερώνοντας στον Γκορτσακόφ ένα από τα καλύτερα ποιήματά του, ο Πούσκιν τόνισε ότι η «ψυχρή λάμψη της φορτούνας» δεν είχε αλλάξει την ελεύθερη ψυχή του που «παρέμεινε η ίδια για την τιμή και τους φίλους».
Σχεδόν όλη η συντροφιά του στο Λύκειο έγραφε ποιήματα, μα η δική του υπεροχή, το ξεχωριστό ταλέντο του επιβλήθηκαν απόλυτα. Φάνηκαν μέσα από τον ποιητικό χείμαρρο που εκτοξευόταν ανέμελα, παιχνιδιάρικα ­ ερωτικές επιστολές, αφιερώσεις, προπόσεις, καλαμπούρια, επιγράμματα ­ ανταποκρίσεις της στιγμής· εκεί τροχίστηκε η θρυλική φυσικότητα και η τεχνική τελειότητα του ποιητικού του λόγου. «... Εδωσε πολύ νωρίς δείγματα σπάνιας μεγαλοφυΐας» σημειώνει στην επιστολή του ο Καποδίστριας. «Οι επιτυχίες του στο Λύκειο υπήρξαν αλματώδεις». Στο Λύκειο γεύθηκε ο Πούσκιν και την πρώτη σπουδαία λογοτεχνική διάκριση: ήταν μόλις 16 χρόνων, όταν στις εξετάσεις της χρονιάς, παρουσία του πατριάρχη των ρωσικών γραμμάτων Ντερζάβιν, διάβασε το ποίημά του «Αναμνήσεις στο Τσάρσκογε Σελό» και έλαβε το χρίσμα του ποιητή.
Ετσι, με τις ευλογίες του Ντερζάβιν και με τη φήμη ποιητή εξαιρετικά προικισμένου, όσο και υπερβολικά τολμηρού στα ερωτικά κυρίως θέματα, καθώς και στις σατιρικές αιχμές προς την εξουσία, εμφανίζεται ο απόφοιτος Πούσκιν στην Πετρούπολη, διορισμένος (1817) στο υπουργείο Εξωτερικών. Η υπηρεσία, η σταδιοδρομία, δεν έχουν γι' αυτόν την παραμικρή σημασία. Με έναν απόλυτο, πρωτοφανή τρόπο δηλώνει δοσμένος αποκλειστικά στην τέχνη. Σε κάθε βήμα τον ακολουθούν η περιέργεια, ο θαυμασμός, μια αύρα σκανδάλου που κάθε άλλο παρά τον ενοχλεί.
Το εκτενές ποιητικό παραμύθι «Ο Ρουσλάνος και η Λιουντμίλα» (1820) φανερώνει την ατμόσφαιρα ευφορίας που βίωνε εκείνα τα χρόνια ο ποιητής, την ασυγκράτητη χαρά της ζωής. Με την ίδια πηγαία νεανική ορμή είχε ανταποκριθεί και στην υποβόσκουσα κινητοποίηση της φιλελεύθερης ρωσικής διανόησης. Δεν συμμετέχει στις μυστικές οργανώσεις αλλά η ποιητική του έμπνευση διακατέχεται από πολύ ριζοσπαστικό πνεύμα. Το αντιτυραννικό ποίημά του «Ελευθερία» («απαράμιλλα προτερήματα» στη σύλληψη και στο ύφος του αλλά και «επικίνδυνες αρχές» είχε διαγνώσει εκεί ο Καποδίστριας) προκάλεσε την μήνιν του τσάρου Αλέξανδρου που διαπίστωνε πως «ανατρεπτικά» ποιήματα του Πούσκιν «πλημμύρισαν τη Ρωσία» και όρισε παραδειγματική τιμωρία - εξορία στο μοναστήρι Σολοφκί, στον παγωμένο Βορρά.
Τη σωτηρία του ο Πούσκιν οφείλει στους προστάτες του Ζουκόφσκι και Καραμζίν και στον Καποδίστρια, στον οποίο οι άλλοι είχαν προστρέξει. Χάρη στη δική του παρέμβαση αντί του Βορρά τον έστειλαν τελικά στον Νότο, στην υπηρεσία του στρατηγού Ινζοφ (ηρωική φυσιογνωμία των ρωσικών όπλων και φίλος των γραμμάτων) που διοριζόταν τότε τοποτηρητής της Βεσσαραβίας. Η επιστολή του Καποδίστρια προς τον φίλο του Ινζοφ με το ιστορικό του θέματος έπρεπε να μονογραφηθεί από τον ίδιο τον τσάρο και του προσέφερε την ευνοϊκότερη δυνατή ερμηνεία των γεγονότων. Πρωτοδημοσιεύτηκε στο περιοδικό «Ρούσκαγια σταρινά» το 1887, με τη συμπλήρωση μισού αιώνα από τον θάνατο του Πούσκιν. Περίπου 80 χρόνια μετά την ανέσυρε από εκεί και τη συμπεριέλαβε στο βιβλίο του Πέντε ρώσοι κλασικοί ο Μήτσος Αλεξανδρόπουλος. Τώρα τελευταία, στην πορεία των ερευνών που γίνονται στο σεμινάριό μου «Η ρωσική λογοτεχνία στην Ελλάδα. Παρουσίαση, απήχηση, επιρροές», ανακαλύψαμε ότι η πρώτη ελληνική δημοσίευση μικρού μέρους της επιστολής είχε γίνει τον ίδιο χρόνο με τη ρωσική στην «Εβδομάδα». Τη μετέφρασε και την έστειλε ανώνυμα στην Ελλάδα «φίλος αναγνώστης», ένας από τους φωτισμένους Ελληνες της διασποράς που λειτούργησαν ως μεσολαβητές ανάμεσα στον ελληνικό και στον ρωσικό πολιτισμό.
Ο συντάκτης της «Εβδομάδος», παρουσιάζοντας την επιστολή, απορούσε με τις συγκρατημένες επικρίσεις του Καποδίστρια για τις φιλελεύθερες ιδέες του Πούσκιν ­ δεν γνώριζε τι ρόλο προοριζόταν να παίξει αυτή η επιστολή και ποιους δρόμους θα ακολουθούσε. Την ευεργετική για τον Πούσκιν διπλωματική μαεστρία του έλληνα πολιτικού αναδεικνύει το σχόλιο του Μ. Αλεξανδρόπουλου: «... η φωτισμένη γνώμη του Καποδίστρια ήταν ανώτερη εκδήλωση πνευματικού ήθους. Και άριστος χειρισμός. Ετσι εξηγημένη η περίπτωση του Πούσκιν, μπόρεσε να πείσει τον Αλέξανδρο ­ και σώθηκε Κύριος οίδε από ποια μοίρα ο μεγάλος ρώσος ποιητής».
Το πρώτο διάβημα αλύπητου καταναγκασμού εκ μέρους του τσάρου Αλέξανδρου προς τους πνευματικούς αντιφρονούντες. Για τον ίδιο τον Πούσκιν η πρώτη μετωπική σύγκρουση με την εξουσία, πρώτη πράξη του δράματος που θα τελειώσει με τον τραγικό θάνατο του ποιητή.
Στην αρχή όμως τα πράγματα δεν φάνηκαν καθόλου τραγικά. Προτού πάει στο Κισινιόφ, ο Πούσκιν πήρε από τον Ινζοφ αναρρωτική άδεια για ένα ταξίδι στον Καύκασο που στάθηκε σημαδιακός σταθμός για τους ρομαντικούς προσανατολισμούς του. Η άγρια, απάτητη, μυστηριώδης φύση, οι περήφανοι αδούλωτοι Καυκάσιοι κέρδισαν τον θαυμασμό του. Μέσα σ' αυτό το ανυψωμένο ψυχικό κλίμα, λίγο μετά την άφιξή του στο Κισινιόφ, θα μάθει για την έναρξη της Ελληνικής Επανάστασης και θα παρακολουθήσει από κοντά τις εξελίξεις της, αγωνιώντας επίσης για την έκβαση των επαναστατικών κινημάτων στην Ιταλία και στην Ισπανία. Στα διαβάσματά του κυριαρχεί η μορφή του Μπάιρον. Ολο το σκηνικό ­ ιστορικό, γεωγραφικό, ψυχολογικό, λογοτεχνικό ­ ταιριάζει τέλεια στους ρομαντικούς συλλογισμούς και συλλήψεις.
Εκεί εντάσσεται ο παραλληλισμός της δικής του μοίρας, εξόριστου ποιητή, με τον Οβίδιο, τον οποίο κατά κάποιον τρόπο διαδέχεται στα ίδια περίπου μέρη, και με τον περιπλανώμενο Child Harold, καθώς και οι ποιητικές αναφορές του στην εξωτική νότια φύση και στους εξωτικούς ανυπότακτους χαρακτήρες (Καυκασίων, τσιγγάνων). Ο Αιχμάλωτος του Καυκάσου λειτούργησε, όπως θα παρατηρήσει ο Μπελίνσκι, ως «ήρωας εκείνης της εποχής»: «στη μορφή του οι νέοι αναγνώριζαν τον εαυτό τους». Στον ρομαντικό εκείνο κύκλο ανήκει βέβαια και η σειρά ποιημάτων, εμπνευσμένων από την Ελληνική Επανάσταση.
Οι πληροφορίες των μυστικών πρακτόρων για τη συμπεριφορά του Πούσκιν, τις σχέσεις του με τους Ελληνες του Κισινιόφ αλλά και με τους φιλελεύθερους ρώσους αξιωματικούς, μέλη μυστικών οργανώσεων, έφθαναν τακτικά στην Πετρούπολη, με αποτέλεσμα το 1823 να πάρει μετάθεση στην Οδησσό, στις διαταγές του κόμη Βοροντσόφ, ο οποίος θα κάνει το παν προκειμένου να τον εξαναγκάσει σε υπακοή. Η σύγκρουση δεν θα αργήσει να ξεσπάσει και ο επόμενος τόπος εξορίας (1824) που θα του ορίσει ο τσάρος θα είναι το απομονωμένο στον Βορρά Μιχάηλοφσκογε (ως «απάνθρωπη δολοφονία» θα σχολιάσει την είδηση αυτή ο ποιητής Π. Βιάζεμσκι).
Εξετάζοντας και τις τρεις φάσεις της εξάχρονης εξορίας του ποιητή, οι μελετητές του διαπιστώνουν τη ραγδαία ωρίμανση της σκέψης και του ταλέντου του, την τάση προς ιστορισμό, την απομάκρυνση από τον ρομαντισμό και, ειδικά, τον βυρωνισμό (τους βυρωνικούς χαρακτήρες στην ποίηση και τη βυρωνική πόζα στη ζωή) που θα ολοκληρωθεί στα ρεαλιστικής υφής σημαντικότερα έργα του ­ το ποιητικό μυθιστόρημα «Ο Ευγένιος Ονέγκιν» και το ιστορικό δράμα «Ο Μπορίς Γκοντουνόφ».
Εμείς που παρακολουθούμε εδώ τη βιογραφία του, θα περιοριστούμε στη διαπίστωση πως η όλο και πιο σκληρή αντιμετώπιση εκ μέρους των αρχών, αυτό που θα λέγαμε σήμερα καταπάτηση ανθρωπίνων δικαιωμάτων, στέρηση της αυτοδιάθεσης, της δυνατότητας να ζήσει εκεί όπου θέλει και να δοθεί αποκλειστικά στο έργο του, είχε γίνει για τον ποιητή ένας εφιάλτης και τον ωθούσε στη σκέψη για απόδραση στο εξωτερικό. Με ιδιαίτερη εμμονή η ιδέα αυτή τον απασχολεί στο Μιχάηλοφσκογε, καταστρώνει σχέδια, προφασίζεται αρρώστια, συνεχώς αποτυχαίνει και η τελευταία του απόπειρα θα ναυαγήσει με τον θάνατο του Αλέξανδρου και την εξέγερση των δεκεμβριστών.
Οταν ο νέος τσάρος Νικόλαος θα ξεκινήσει τις ανακρίσεις των συλληφθέντων επαναστατών, στα χαρτιά όλων θα βρεθούν ποιήματα του Πούσκιν. Τον Νοέμβριο του 1826 ο ειδικός απεσταλμένος του τσάρου θα έρθει στο Μιχάηλοφσκογε και θα μεταφέρει τον ποιητή κατευθείαν στο παλάτι του Κρεμλίνου, ενώπιον του Νικόλαου. Ετσι για τον Πούσκιν θα αρχίσει η τελευταία δεκαετία της ζωής του, σημαδεμένη από πολύ πιο περίπλοκη και βασανιστική διάσταση με την εξουσία.