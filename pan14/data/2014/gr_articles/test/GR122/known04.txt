Είναι κοινώς πλέον γνωστό ότι με το έργο του Καβάφη ο Μπρόντσκι είχε μια μακρόχρονη, πολυδιάστατη, ουσιαστική επικοινωνία που άφησε ορατά ίχνη στη δημιουργία του. Με τη γενναιότητα που τον διέκρινε, ο ίδιος ­ πρόθυμα και επίμονα ­ δήλωνε τις όποιες οφειλές του. Ελεγε και ξανάλεγε σε διάφορες παραλλαγές: «Τίποτε δεν άσκησε τέτοια επιρροή στη δική μου τουλάχιστον διαμόρφωση όσο οι Φροστ, Τσβετάγεβα, Καβάφης, Ρίλκε, Αχμάτοβα και Παστερνάκ».
Τη στάση του όμως απέναντι στους πρεσβύτερους ομοτέχνους δύσκολα θα μπορούσε να την αποκαλέσει κανείς μαθητεία. Τους έβλεπε μάλλον ως συνομιλητές στο χρονικά και γεωγραφικά ανοικτό, ενιαίο παγκόσμιο ποιητικό πεδίο, με κύριο αντικείμενο συνομιλίας τη μοίρα της ανθρώπινης προσωπικότητας, πολιορκημένης από το εχθρικό περιβάλλον και τον χρόνο, και πιο συγκεκριμένα τη σύγκρουση του δημιουργού με την εξουσία. Οι μόνιμες αναφορές του στην «αυτοκρατορία» δεν αποσκοπούσαν στην εύκολη πολιτική αλληγορία αλλά σε αμετάβλητα υπαρξιακά δεδομένα σε όποια παν-χρονική κώχη. Εκεί συναντιέται με τον Καβάφη, εκτιμώντας και το υψηλό στωικό φρόνημά του και τον νοηματικά συμπυκνωμένο, συγκινησιακά συγκρατημένο ποιητικό λόγο (τον εκφραστικό «αυτοπεριορισμό» που θαύμαζε και στον Οντεν).
Η προσφυγή στα αρχαία μοντέλα («έχει πέραση πάλι η αρχή των Ελλήνων ­ η μάσκα») αξιοποιείται από τον Μπρόντσκι με τρόπο φανερά συμβατικό, ίσα ίσα για να προσδώσει στο αυτοβιογραφικό στοιχείο τη διάσταση του γενικού και μονίμως επαναλαμβανομένου, τη θεώρηση «από την οπτική γωνία του χρόνου». Ετσι μπαίνει στην ποίησή του το μοτίβο της εξορίας που θα ξεπεράσει τα προσωπικά θεματικά όρια αγγίζοντας τις υπαρξιακές δομές του κόσμου ως αιώνιο πρόβλημα της ανθρώπινης μοναξιάς, ιδιαίτερα έντονο για έναν δημιουργό.
Το οικοδομικό υλικό του είναι συνήθως πολυσύνθετο. Σε ένα από τα χαρακτηριστικά δείγματα του είδους ­ στις «Επιστολές σ' έναν φίλο στη Ρώμη» που γράφονται το 1972, την παραμονή της αναχώρησης του Μπρόντσκι από την πατρίδα ­ σημειώνουμε τις παραπομπές του στον Οράτιο (που εκθέτει στο Ποστούμιο τις απόψεις του για το εφήμερο της ανθρώπινης ύπαρξης), στον επιγραμματικό και ειρωνικό Μαρτιάλιο (η αναφορά δηλώνεται στον υπότιτλο «Από τον Μαρτιάλιο») και στον Οβίδιο, που θα γίνει συνοδοιπόρος του στις περιπλανήσεις της εξορίας. Αλλά εμφανείς είναι και οι αναφορές του στον Καβάφη ­ πρώτα (επιστολή γ') με τη μνεία του ασιανού εμπόρου που ταξίδεψε για τις δουλειές του και βρήκε τον απροσδόκητο θάνατο στα ξένα (πρβλ. το καβαφικό «Εις το Επίνειον»· θα μνημόνευα επίσης και τα «Εμπορος Αλεξανδρεύς» και «Επιτάφιον», αλλά έχω την εντύπωση πως τα «ανέκδοτα» του Καβάφη τότε δεν του ήταν ακόμη προσιτά):
Ενθάδε κείται Ασιανός έμπορος.
Προκομμένος, δυναμικός, αθόρυβος ωστόσο.
Στο λιμάνι ετούτο, όπου τον βρήκε ο πυρετός, για υποθέσεις εμπορικές ταξίδεψε κι όχι για να πεθάνει.
Και έπειτα (επιστολή στ') με τα λόγια ενός γέρου δούλου: Οπου κι αν δούμε εδώ, ερείπια μόνο βλέπουμε, που προσδιορίζουν ως θέμα της επιστολής το θέμα της καβαφικής «Πόλεως»:
Τη μισή ζωή μας και περισσότερο, έτσι την ζήσαμε.
Οπως μου είπε στην ταβέρνα ένας δούλος ξεκούτης:
«Οπου κι αν δούμε εδώ, ερείπια μόνο βλέπουμε».
Αποψη βέβαια βάρβαρη, σωστή εντούτοις.
Πολυσύνθετη είναι και η προσέγγισή του στο ομηρικό μοτίβο της Ιθάκης που σαφώς επιχειρεί έναν διάλογο με τον Καβάφη. Τα ποιήματα «Ο Οδυσσέας προς τον Τηλέμαχο» (1972) και η «Ιθάκη» (1993) φανερά απομυθοποιούν την ομηρική εκδοχή και εν μέρει υπονομεύουν την καβαφική (όχι της πρώιμης «Δευτέρας Οδύσσειας», στην οποία ο Μπρόντσκι κάποιες στιγμές έρχεται κοντά, χωρίς να τη γνωρίζει, αλλά της ώριμης «Ιθάκης»). Η επαφή με το πραγματικό φωτίζεται ως άκρως απογοητευτική, δεν αφήνει περιθώρια για ελπίδες. Στο πνεύμα της «Πόλεως» πάλι, επιστροφή «στη μικρή τούτη κώχη της γης» δεν υπάρχει, δεν είναι δυνατή ούτε επιθυμητή. Παραμένει ωστόσο το ταξίδι ­ δίχως την Ιθάκη που και στον Καβάφη άλλωστε ουσιαστικά δεν αποτελεί εμπνευστήριο στόχο (στόχος είναι η ίδια η πορεία) αλλά τον καταληκτήριο σταθμό. Παραμένει λοιπόν η ασταμάτητη κίνηση προς πικρή γνώση και επίγνωση, κι «ας δακρύζει το μάτι πληγωμένο απ' τον ορίζοντα».
Το μόνο που δεν απομυθοποιείται είναι ο ορίζοντας που προβάλλει και στα δύο ποιήματα. Στην ώριμη και για τον Μπρόντσκι «Ιθάκη», ενώ δηλώνεται μια ολοκληρωτική διάψευση, το τέλος αφήνει, όπως έλεγε ο Καβάφης, «μια χαραματιά ανοικτή»: το κύμα που γνώρισε την απεραντοσύνη του ορίζοντα δεν μπορεί να τον ξεχάσει. Υπάρχουν αξίες, μνήμες που δεν διαψεύδονται και η στωική εμμονή στο «νόημα» της ζωής που δεν πρέπει να χαθεί. Οπως και ο Καβάφης, ο Μπρόντσκι το έβλεπε στην ακαταμάχητη δίψα της δημιουργίας, θείο δώρο που «ξαλαφρύνει τους ώμους»: ωριμάζει και ανδρώνεται στις σκληρές δοκιμασίες, κερδίζει την αυτοτέλειά της και τραβά τον δικό της μοναχικό δρόμο, χωρίς να «καταντήσει τυφλή προς την ουσία των πραγμάτων, προς το νόημα της ύπαρξης» (Μπρόντσκι).
Τα σημεία επικοινωνίας του Μπρόντσκι με τον Καβάφη είναι πολλά και συχνά εντοπίζονται στην περιρρέουσα ατμόσφαιρα των ποιημάτων, χωρίς να φανερώνονται απτά σημάδια. Λ.χ., το ποίημα «Το μεσημέρι στο δωμάτιο» μας φέρνει στον νου τον καβαφικό «Ηλιο του απογεύματος» ­ όχι μόνο με την ταυτόσημη παρουσία του ήλιου αλλά κυρίως με τον παράλληλο τρόπο δραστηριοποίησης των αναμνήσεων και στοχασμών. Ας μνημονεύσουμε, τέλος, ότι ο καβαφικός τίτλος «Εις τα περίχωρα της Αντιοχείας» παρακίνησε τον Μπρόντσκι να διαμορφώσει ανάλογα δύο δικούς του τίτλους: «Στα περίχωρα της Αλεξάνδρειας» και «Στα περίχωρα της Ατλαντίδας».
Κλείνοντας θα μπορούσαμε να πούμε ότι δίπλα στα λίγο-πολύ φανερά «καβαφογενή» ποιήματα του Μπρόντσκι με άμεσες, συγκεκριμένες αναφορές στον Αλεξανδρινό υπάρχουν άλλα που «συνυπολογίζουν» το φαινόμενο «Καβάφης» όχι μόνο φραστικά ή με επεξεργασία ενός συγγενούς μοτίβου αλλά σε επίπεδο βάθους, με συνειδητή συναίσθηση κοινής αντίληψης για την επιλογή στάσης απέναντι στη ζωή και στην τέχνη (οι όποιες απώλειες που συνθέτουν τελικά τη ζωή δεν υποσκάπτουν την αποδοχή της και τροφοδοτούν την τέχνη), για την αποκλειστική ατομική ευθύνη του καθενός που ελέγχεται σε κάθε πράξη, για την «προσωπική κάθετη ιεραρχία με επικεφαλής τη συνείδηση» (Μπρόντσκι), καθώς και για τον καθοριστικό στη ζωή και στην τέχνη ουδέτερο, απαθή ρυθμό του χρόνου (ας θυμηθούμε ότι στο δοκίμιό του για τον Καβάφη ο Μπρόντσκι έδωσε τον τίτλο «Το τραγούδι του εκκρεμούς»).
Ισως αυτά εννοούσε ο φίλος του Μπρόντσκι λιθουανός ποιητής Τόμας Βέντσλοβα αφιερώνοντάς του το ποίημα «Ασπίδα του Αχιλλέα» (Εσύ που είδες και τις Θερμοπύλες και την Τροία, / με την ασπίδα στέκεσαι. Είσαι ένας βράχος). Και μιλώντας για την ασπίδα, είχε υπόψη του μια κόλλα χαρτί, την ποίηση, τη δημιουργία.