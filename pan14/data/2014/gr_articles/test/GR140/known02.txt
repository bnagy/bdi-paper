Οπως φαίνεται, η υποδοχή της τρίτης χιλιετίας θα γίνει με ένα πλανητικής εμβέλειας υπερθέαμα ­ κάτι σαν παγκόσμιο καρναβάλι ηθών και εθίμων ­ που θα περιλαμβάνει κάθε λογής πανηγυρικές εκδηλώσεις: από συνεστιάσεις ενοριακών συνδέσμων και συναυλίες άσημων ή διασήμων συγκροτημάτων ως τη χρήση των λαμπρότερων πυροτεχνημάτων «όλων των αιώνων» ή το δορυφορικά μεταδιδόμενο πρόγραμμα των φιλανθρωπικών χορών που θα γίνονται ταυτόχρονα σε 23 μέρη του πλανήτη. Μέσα σε λίγους μήνες η ανθρωπότητα θα μπαίνει χορεύοντας βαλς στον 21ο αιώνα, ο οποίος ­ όπως προβλέπεται από αναλυτές που δεν εντυπωσιάστηκαν καθόλου από τα προγραμματιζόμενα πανηγύρια ­ θα στιγματιστεί σκληρά από αγώνες που θα έχουν ως μοναδικό ιδεολογικό στόχο τη στοιχειώδη επιβίωση.
Η ιδέα ωστόσο της «μετάβασης» από τον ένα αιώνα στον άλλο ­ και από τη μια χιλιετία στην άλλη ­ προϋποθέτει μιαν αντίληψη της Ιστορίας που επενδύει πολλά στη συμβολική αξία του παλιού και του καινούργιου: αυτού που «τελειώνει» και αυτού που «ελπιδοφόρα έρχεται». Η χιλιετία που «φεύγει» περνά στη συλλογική συνείδηση ως μια νομοτελειακά δεδομένη καμπή στην ιστορία της ανθρωπότητας, αφού μια μακραίωνη περίοδος ζωής και πολιτισμού υποτίθεται ότι κλείνει, για να τη διαδεχθεί μια άλλη. Το κλίμα που επικράτησε κατά τις τελευταίες δύο δεκαετίες του 20ού αιώνα μας έδωσε σαφείς ενδείξεις της μυστικής γοητείας που ασκούν (στη συλλογική μνήμη και συνείδηση) τα μικρά ή μεγάλα χρονολογικά ορόσημα. Το γεγονός αυτό εκμεταλλεύτηκαν εξάλλου οι διάφοροι Fukuyama και Huntington για να υπαγορεύσουν ­ ή μάλλον για να μας επιβάλουν ­ νέες θεωρίες, κομμένες και ραμμένες στα μέτρα της αμερικανικής πλανητικής προοπτικής του 21ου αιώνα.
Το πανηγυρικά αναμενόμενο ορόσημο του 2000 όμως πλησιάζει και, αν ορισμένοι από εμάς το αντιμετωπίζουν με σκεπτικισμό, άλλοι, ενεργώντας σε επίσημο θεσμικό πλαίσιο ή και ιδιωτικά, προετοιμάζονται πυρετωδώς. Ο εορτασμός έχει εξάλλου και τις θετικές πλευρές του. Στον τομέα του πολιτισμού και της τέχνης διαμορφώνεται μια έντονη και ανταγωνιστικού χαρακτήρα κινητικότητα η οποία ενδέχεται να έχει ως αποτέλεσμα μερικές καλές ή και πολύ καλές εκδηλώσεις. Σε ό,τι αφορά την τέχνη ειδικότερα, τα περισσότερα μουσεία της Ευρώπης έχουν από καιρό εξαγγείλει τη δική τους συμμετοχή στο millennium με αρκετές και ενδεχομένως σημαντικές εκθέσεις: η Γαλλία (Παρίσι), ανασυγκροτώντας μνήμες της κοινωνικής ζωής της αλλά και των αισθητικών κατευθύνσεών της πριν και μετά την Επανάσταση, θα εκθέσει τον Chardin και τον Honore Daumier, ενώ τα σημαντικότερα μουσεία του Λονδίνου οργανώνουν εκθέσεις για τον Van Dyck, για τα «Πρόσωπα του Αιώνα», αλλά και μια πρόταση για την «Αποκάλυψη και το σχήμα των μελλοντικών πραγμάτων». Το Βερολίνο προετοιμάζει μια πολυεπίπεδη έκθεση για τη «Γερμανική τέχνη στον 20ό αιώνα», το Αμστερνταμ τον Van Gogh και η Αθήνα θα υποδεχθεί τον Greco.
Ο περιορισμένος χώρος της στήλης και κυρίως ένα άλλο θέμα που θέλω να θίξω δεν μου επιτρέπουν να αναφερθώ παρά με ενδεικτικό τρόπο στις συμμετοχές που ήδη οργανώνονται από τις χώρες της Ευρώπης. Εκείνο που θα πρέπει ωστόσο να επισημάνω είναι ότι οι συγκεκριμένες επιλογές των ευρωπαϊκών μουσείων σε μερικές μόνο περιπτώσεις συνδέονται με τον εορτασμό της χιλιετίας και σε ακόμη λιγότερες με την προσπάθεια προβολής ενός «πανοράματος» της καλλιτεχνικής και πολιτισμικής παράδοσής τους. Χώρες με μακροπρόθεσμα οργανωμένη πολιτισμική πολιτική δεν περιμένουν μόνο τις επετείους ή τα διάφορα χρονολογικά ορόσημα για να προβάλουν την καλλιτεχνική ιστορία τους. Δεν συμβαίνει όμως το ίδιο με κράτη όπως η Ελλάδα και η Κύπρος, όπου η υποδοχή ή η συμμετοχή σε διεθνώς θεσμοθετημένες εκδηλώσεις λειτουργεί υποχρεωτικά ως ευκαιρία προβολής αλλά και ως μοναδική δυνατότητα προγραμματισμού και κατασκευής έργων πολιτιστικής υποδομής. Ιδιαίτερα η Κύπρος, ως ζωντανή μαρτυρία των ιστορικών και πολιτικών εγκλημάτων που στιγμάτισαν τον αιώνα ­ αλλά και ως μοναδικού χαρακτήρα πολιτισμική οντότητα ­, θα πρέπει να χειρίζεται με εγρήγορση τέτοιου είδους συγκυρίες.
Θα περίμενε λοιπόν κανείς ότι οι πολιτιστικές εκδηλώσεις για την είσοδό της στον 21ο αιώνα θα ήταν αντάξιες του παρελθόντος και συνεπείς με τα όσα διαδραματίζονται στο δύσκολο παρόν. Με αυτό δεν εννοώ ότι ο τόπος θα πρέπει να υποδεχθεί το 2000 με θρήνους και ολολυγμούς αλλά με προγραμματισμένα έργα υποδομής και βελτίωσης, η έλλειψη των οποίων καθιστά το νησί όλο και περισσότερο εκτεθειμένο στις βλαβερές συνέπειες της πολιτισμικής αμνησίας. Αλλά και η δυνατότητα για υψηλής ποιότητας καλλιτεχνικές εκδηλώσεις δεν λείπει. Οι σύγχρονοι εικαστικοί δημιουργοί της Κύπρου ­ οι περισσότεροι δίκαια αναγνωρισμένοι στην Ελλάδα και στο εξωτερικό ­ εκφράζονται σε μια διεθνή γλώσσα που ωστόσο διαρκώς αντλεί δύναμη από τα πλούσια σε κοσμοπολίτικες εμπειρίες κυπριακά μορφικά αρχέτυπα.
Αντί αυτών των επιλογών, η επίσημη συμμετοχή της Κύπρου στηρίχθηκε σε ιλουζιονιστικά παιχνίδια και τουριστικά φιλόδοξες παρα-πολιτισμικές φαντασμαγορίες. Η πρώτη επίσημη «πολιτιστική εκδήλωση» ­ που ευτυχώς ματαιώθηκε ­ αφορούσε την πρόσκληση διάσημου «μάγου» ο οποίος έναντι αδράς αμοιβής θα εξαφάνιζε την «Πέτρα του Ρωμιού», τον γνωστό θαλάσσιο βράχο κοντά στον οποίο, σύμφωνα με τη μυθολογία, γεννήθηκε η θεά Αφροδίτη. Μόνο η σκέψη της «μαγικής εξαφάνισης» ενός στοιχείου του φυσικού τοπίου της Κύπρου, που ταυτόχρονα λειτουργεί ως σύμβολο της ιστορίας της και της πολιτισμικής ταυτότητάς της, θα μπορούσε να χαρακτηριστεί αψυχολόγητη και απερίσκεπτα αφελής. Αντίθετα, η επίσκεψη του ονομαστού μάγου θα ήταν χρήσιμη αν αυτός κατόρθωνε να εξαφανίσει πραγματικά (και διά παντός) όλα αυτά τα γυάλινα κτίρια με τα οποία ορισμένοι σύγχρονοι αρχιτέκτονες, ως όψιμοι εκφραστές του μοντερνισμού και αγνοώντας πλήρως τις ιδιαίτερες κλιματολογικές συνθήκες, έχουν γεμίσει τον τόπο.
Από μια τυπωμένη ολοσέλιδη δήλωση διαμαρτυρίας της Εταιρείας Ελληνικού Πολιτισμού αλλά και από τον ημερήσιο κυπριακό Τύπο έμαθα ότι η δεύτερη «πολιτιστική εκδήλωση» ­ η οποία δυστυχώς θα γίνει ­ αφορά τα διεθνή καλλιστεία για την ανάδειξη της «Μις Υφήλιος» τον Μάιο του 2000. Οπως ανέφερε η αμερικανίδα πρόεδρος του ομότιτλου οργανισμού, ο συσχετισμός με τη μυθολογία ήταν το στοιχείο που ξεχώρισε την Κύπρο από τις υπόλοιπες 11 χώρες που ήταν υποψήφιες για τη διεξαγωγή του διαγωνισμού. Εδώ θα πρέπει να υπενθυμίσω ότι ο οργανισμός για την ανάδειξη της διεθνώς «καλλίστης» ανήκει στο αμερικανικό τηλεοπτικό δίκτυο CBS (και στον πολυεκατομμυριούχο Donald Trump) ενώ το δίωρο θέαμα που θα οργανωθεί με προβολές από «την ιστορία και τον πολιτισμό της Κύπρου» (sic) θα παρακολουθήσουν 110 χώρες και 2,4 δισ. τηλεθεατές. Η συγκίνηση για τη «θριαμβευτική» νίκη, η οποία σύμφωνα με τους ιθύνοντες «αποτελεί ανεπανάληπτη ευκαιρία προβολής της Κύπρου σε ολόκληρο τον κόσμο», φαίνεται ότι απώθησε ένα καίριο ερώτημα που πρέπει να απασχολεί τη σκέψη Ελλήνων και Κυπρίων: Ποια θα είναι η εικόνα του τόπου που θα παρακολουθήσουν τα 2,4 δισ. τηλεθεατές και ποιος θα τη σκηνοθετήσει; Ή μήπως εδώ αφελώς παραχωρείται μια ανεπανάληπτη ευκαιρία όχι προβολής αλλά ματαίωσης της αληθινής φυσιογνωμίας της Κύπρου, η οποία ενδέχεται να επηρεάσει σημαντικά και κατά τρόπο παραπλανητικό τη διεθνή κοινή γνώμη; Εν όψει λοιπόν του 2000 ας συνειδητοποιήσουμε ότι αυτό που μας χρειάζεται είναι πολιτική εγρήγορση και όχι κοσμοπολίτικος επαρχιωτισμός και ταχυδακτυλουργοί μάγοι. Εκτός και αν παραδεχθούμε ότι ο καλύτερος τρόπος για να λύσεις ένα πρόβλημα είναι να το «εξαφανίσεις», έστω και συμβολικά.