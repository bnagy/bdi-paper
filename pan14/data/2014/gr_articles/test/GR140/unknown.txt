«Κάθε εποχή» είχε γράψει ο ιστορικός της τέχνης Aby Warbung, «πετυχαίνει αυτήν ακριβώς την αναγέννηση της αρχαιότητας που της αξίζει». Πρόθεση ωστόσο του διάσημου ιστορικού δεν ήταν να αναδείξει τις αισθητικές αξίες του αρχαίου κόσμου ως μοναδικό και απαράβατο κανόνα για την τέχνη αλλά να επιχειρήσει μια βαθύτερη κατανόηση του ευρωπαϊκού πολιτισμού μέσα από τις μακραίωνες και πολυκύμαντες σχέσεις του με το πνεύμα της αρχαίας Ελλάδας. Είτε ως στόχος μισαλλόδοξου θρησκευτικού φανατισμού είτε ως μοναδικό πρότυπο καλλιτεχνικής μίμησης είτε ακόμη ως άλλοθι χρησιμοποιούμενο για την καταδυνάστευση της τέχνης από τον ιδεοληπτικό κλασικισμό η αρχαία Ελλάδα (ή μάλλον το φάσμα της) υπήρξε ένα αδιαμφισβήτητο «ιστορικό πεπρωμένο» για την Ευρώπη των νεοτέρων χρόνων.
Αλλά και στην περίοδο του μοντερνισμού, παρά το ότι η Νίκη της Σαμοθράκης, η Αφροδίτη της Μήλου ή το ρωμαϊκό αντίγραφο του συμπλέγματος του Λαοκόωντα αντιμετώπισαν την ανελέητη σάτιρα των νέων καλλιτεχνών, η ελληνική τέχνη μελετήθηκε σοβαρά και μάλιστα με τρόπο απαλλαγμένο από τις ιδεοληψίες και τον υπερβάλλοντα ρομαντισμό του 18ου και του 19ου αιώνα. Οι λεγόμενοι «κλασικοί» του μοντερνισμού ­ καλλιτέχνες όπως ο Rodin, o Picasso, o Giorgio de Chirico ή ο Henry Moore ­ συνδέθηκαν σε μεγάλο βαθμό με τους μύθους της Μεσογείου και τις αισθητικές αξίες του ελληνορωμαϊκού πολιτισμού. Αλλά και η «ιερόσυλη» επίθεση των ιστορικών πρωτοποριών κατά των έργων-συμβόλων του αρχαίου κόσμου (και της νεότερης ευρωπαϊκής παράδοσης) είχε χαρακτήρα κατ' εξοχήν ανταγωνιστικό. Δεν είναι εξάλλου τυχαίο ότι ο F. Τ. Marinetti συνέκρινε την ομορφιά ενός αυτοκινήτου που «βρυχάται» με τη Νίκη της Σαμοθράκης, ότι ο Andr&eacute; Breton φρόντισε να δηλώσει ­ σε μια ωδή του αφιερωμένη στη Νήσο του Πάσχα ­ ότι «η αρχαία Ελλάδα δεν υπήρξε ποτέ», ενώ ο Tristan Tzara υπενθύμιζε, στο ντανταϊστικό μανιφέστο του 1918, πως δεν ήθελε ούτε τον ενδιέφερε να ξέρει ότι υπήρξαν και άλλοι άνθρωποι πριν από αυτόν.
Η αλήθεια είναι ότι οι προκλητικές αυτές δηλώσεις ­ που μοιάζουν να λέγονται «στον βρόντο» ­ αποκτούν το σωστό τους νόημα αν τις συνδέσουμε με τη ρήση που είχε διατυπώσει ο γάλλος ποιητής Pierre Reverdy στις αρχές του περασμένου αιώνα: όποιος σκοπεύει να ασχοληθεί με την τέχνη το πρώτο πράγμα που έχει να κάνει είναι να αρνηθεί τον πατέρα του.
Παρά το γεγονός ότι η διαμάχη «παλαιών» και «μοντέρνων» είναι τόσο αρχαία όσο και η ίδια η ιστορία, η αναμέτρηση της καλλιτεχνικής πρωτοπορίας του 20ού αιώνα με την παράδοση εκφράστηκε, είναι η αλήθεια, με καινοφανή δημιουργική ένταση και ρητορική οξύτητα. Θα μπορούσε μάλιστα να διατυπωθεί η άποψη ότι η αναμέτρηση αυτή ήταν οξύτερη σε χώρες της Ευρώπης όπου η παράδοση ταυτιζόταν με τους κανόνες του στείρου ακαδημαϊσμού και την παρωχημένου ύφους αρχαιολατρία. Την εποχή που ο αρχηγός του φουτουριστικού κινήματος τολμούσε την προκλητική αντιπαράθεση της Νίκης της Σαμοθράκης με την ομορφιά ενός δυναμικού μοντέλου αυτοκινητομηχανής η Γαλλία κατακλυζόταν από ποιητικές συλλογές ακατάσχετου αρχαιολατρικού οίστρου, αφιερωμένες στο διάσημο γλυπτό του Λούβρου. Το 1911 ­ μόλις δύο χρόνια μετά τη δημοσίευση του πρώτου φουτουριστικού μανιφέστου στη γαλλική εφημερίδα «Le Figaro» ­ κυκλοφόρησαν επίσης τα μυθιστορήματα των Maurice Rostand και Simone Gantillon γεμάτα διάπυρους ύμνους στην «αθλητική παρθένα που ορμά χτυπώντας με δύναμη τα διάπλατα ανοιγμένα φτερά της». Σύμφωνα με τα ενθουσιώδη σχόλια της Simone Gantillon, μπροστά στη Νίκη της Σαμοθράκης «αισθανόμαστε έναν θαυμασμό που αγγίζει τα όρια της μέθης και της φρενίτιδας κι αυτή την παράξενη, οδυνηρή και ταυτόχρονα παγιδευτική έλξη που ασκεί στα μοντέρνα μυαλά μας η θέα μιας ακρωτηριασμένης αρχαιότητας». Από τον ίδιο θαυμασμό διαπνέεται και ο ύμνος στην Αφροδίτη της Μήλου του γλύπτη Auguste Rodin, ο οποίος δημοσιεύτηκε για πρώτη φορά στο περιοδικό «L' Art et les Artistes» (1910), την ίδια χρονιά που οι φουτουριστές δήλωναν μπροστά σε ένα κοινό 3.000 ατόμων (θέατρο Chiarella του Τουρίνου) ότι πρέπει «με κάθε τρόπο να επαναστατήσουμε ενάντια στην τυραννία των λέξεων "αρμονία" και "καλό γούστο"».
Αν οι φουτουριστές διάλεξαν ως στόχο αλλά και ανομολόγητη πηγή έμπνευσης τη Νίκη της Σαμοθράκης ­ ίσως γιατί τα φτερά της προκαλούσαν τη σύγκριση με τα μοντέρνα σύμβολα της ταχύτητας ­, η Αφροδίτη της Μήλου δεν έπαψε ποτέ να κεντρίζει το πνεύμα των μοντέρνων δημιουργών. Η αφίσα ενός έργου του Δανιήλ («Hommage et Dommage a Venus», 1967) που κυκλοφόρησε στη Θεσσαλονίκη, με αφορμή μια τελευταία, μικρή αναδρομική έκθεσή του στην πόλη, μου θύμισε ότι εδώ και 180 χρόνια το ελληνιστικό αυτό γλυπτό που ανακαλύφθηκε στη Μήλο το 1820 δεν έπαψε να προβάλλεται σαν ένα πολυσήμαντο «φετίχ» του πολιτισμού της Δύσης.
Ιδανικό πρότυπο γυναικείας ομορφιάς για τους επιγόνους του νεοκλασικισμού και τους λάτρεις της αρχαίας πλαστικής, ιλαρο-χρηστικό και υπονομευτικό αντικείμενο για τους σουρεαλιστές («Οι χάλκινες χειροπέδες» του R&egrave;ne Magritte, 1931, «Η Αφροδίτη με τα Συρτάρια», 1936, του Salvador Dali), αμάλγαμα μηχανής και αρχαίας πλαστικής για τον νεορεαλιστή Arman, εκλαϊκευμένη εικόνα ενός ξεχασμένου πρωτότυπου για την pop art, η Αφροδίτη της Μήλου υπήρξε ένα από τα «μυθικά» αντικείμενα της παράδοσης που οικειοποιήθηκε ο μοντέρνος πολιτισμός για να τα εντάξει στο ετερόκλητο ρεπερτόριο των καταναλώσιμων ειδώλων και της μόδας. Ποια είναι όμως η μελλοντική τύχη αυτών των διάσημων συμβόλων «της ακρωτηριασμένης αρχαιότητας» ­ όπως έγραφε η Gantillon στις αρχές του αιώνα ­ και ποια η έλξη που ασκούν σήμερα στα «μεταμοντέρνα» πλέον μυαλά μας;
Πρόκειται για μερικά από τα βασικά ερωτήματα που επιχείρησε να επανατοποθετήσει μια έκθεση που πραγματοποιήθηκε πρόσφατα στο Μουσείο του Λούβρου. Το σκεπτικό της έκθεσης που είχε τίτλο «Δύο χιλιάδες χρόνια δημιουργίας... σύμφωνα με το πνεύμα της Αρχαιότητας» στηρίχθηκε σ' αυτήν ακριβώς την «παράξενη, οδυνηρή και παγιδευτική έλξη» που άσκησαν στη διαμόρφωση του ευρωπαϊκού γούστου (από την περίοδο της Αναγέννησης ως τον 19ο αιώνα) ορισμένα διάσημα αρχαία γλυπτά, τα περισσότερα από τα οποία είναι ελληνορωμαϊκά αντίγραφα. Πολύτιμο θεωρητικό υπόβαθρο για την υλοποίησή της υπήρξε η μελέτη των Francis Haskell και Nicholas Penny «Για την αγάπη της Αρχαιότητας: η ελληνορωμαϊκή γλυπτική και το ευρωπαϊκό γούστο, 1500-1900», η οποία κυκλοφόρησε σχετικά πρόσφατα και στη γαλλική γλώσσα. Αξίζει ωστόσο να επισημανθεί και μια «λεπτομέρεια», κατά τη γνώμη μου ιδιαίτερα σημαντική. Η πρωτοβουλία των γάλλων συντηρητών πραγματοποιήθηκε έξι μήνες μετά την επίσημη πλέον ενσωμάτωση των «πρωτόγονων» τεχνών στους πολιτισμικούς θησαυρούς του Λούβρου. Ο γαλλικός Τύπος, με αφορμή την αφίσα της έκθεσης η οποία επανέφερε στην τρέχουσα δημοσιότητα την Αφροδίτη της Μήλου, αναρωτιόταν αν αυτό το «διάσημο είδωλο της γυναικείας ομορφιάς» θα αντιμετωπίσει από εδώ και στο εξής την απειλή των φετίχ της αφρικανικής ηπείρου.
Τα τελευταία τουλάχιστον 10 χρόνια διατυπώνεται συχνά η άποψη ότι για πρώτη φορά η σκηνή της τέχνης έγινε παγκόσμια και ότι τα αξιολογικά κριτήρια που υιοθετούσαμε ως τώρα έχουν πάψει πλέον να εξαρτώνται από το γούστο και τους αισθητικούς κανόνες της Δύσης. Σύμφωνα με τη γνώμη επιστημόνων, κυρίως Αμερικανών, που υπερασπίζονται το μοντέλο της λεγομένης «μετα-ιστορικής και μετα-αποικιακής» αφήγησης της τέχνης, η Δύση και η πολιτισμική της παράδοση βρίσκονται όλο και περισσότερο αντιμέτωπες με άλλες «ταυτότητες», με άλλες δηλαδή μορφές κατανόησης και αξιοποίησης της ανθρώπινης δημιουργίας. Οπως λοιπόν υποστηρίζει ο Mc Evilley, καθηγητής Κλασικών Γλωσσών στο Πανεπιστήμιο Rice του Dallas (Texas), το γεγονός αυτό ενεργοποιεί μια διεργασία επανεξέτασης και αναθεώρησης της πολιτισμικής ταυτότητας και της ίδιας της Δύσης. Ωστόσο, αν πράγματι ισχύουν οι απλουστεύσεις που διατυπώνει ο καθηγητής Mc Evilley, με ποια νέα κριτήρια θα αναθεωρήσουμε το παρόν σε σχέση με το παρελθόν μας και πώς θα τα αξιοποιήσουμε συγκριτικά με άλλους πολιτισμούς;
Πιστεύω ότι οι κλασικές αξίες της δυτικής παράδοσης δεν κινδυνεύουν από τη συστέγασή τους με τα αφρικανικά φετίχ αλλά από την πολιτική και κυρίως οικονομική σκοπιμότητα που υποβάλλουν και ενίοτε επιβάλλουν τέτοιου είδους ψευδοδημοκρατικά ανοίγματα προς τη λεγόμενη «περιφέρεια». Ο κίνδυνος αυτός απορρέει από το γεγονός ότι ο δυτικός οικονομικός επεκτατισμός λειτουργεί με επιταχύνσεις οι οποίες όχι μόνο δεν επιτρέπουν την ουσιαστική προσέγγιση και γνώση της ταυτότητας του «άλλου» αλλά γρήγορα μετατρέπουν το «άλλο» σε καθαρή πολιτισμική χίμαιρα. Η εύχρηστη σύντμηση «multi-cul» του όρου «multiculturalisme» ­ όπως αποδίδεται στη γαλλική γλώσσα ­ δίνει, με την παρεμβολή του υπαινικτικού χιούμορ, μια αρκετά εύγλωττη εικόνα του «σκηνικού» της πολιτισμικής παγκοσμιότητας.
Αν πράγματι οι κοινωνίες που προηγήθηκαν βίωσαν την αναγέννηση της αρχαιότητας «που τους άξιζε», τότε τι θα μπορούσε να ισχύσει για τη δική μας εποχή; Αν η Αφροδίτη της Μήλου «άντεξε» την προκλητική επίθεση των μοντέρνων ­ από την οποία δεν φαίνεται να κινδύνευσε ποτέ ­ η τύχη της στη σύγχρονη εποχή τη φέρνει αναγκαστικά αντιμέτωπη... με τα εκατομμύρια αναπαραγόμενα είδωλά της τα οποία επιστρατεύονται για τη διαφήμιση καλλυντικών και ινστιτούτων αδυνατίσματος.