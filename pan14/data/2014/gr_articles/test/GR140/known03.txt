Ένας αμερικανός κριτικός της τέχνης έγραφε χαριτολογώντας σε τελευταία μελέτη του ότι οι χαρακτηρισμοί τους οποίους είχε δώσει ο Χέγκελ για περιοχές του πλανήτη μας που βρίσκονταν έξω από τα όρια πραγμάτωσης του «πνεύματος της Ιστορίας» (όπως π.χ. η τότε Σιβηρία και η Αφρική) θα τον έκαναν σήμερα να νιώθει... ότι τσουρουφλίζεται σε ζεματιστό νερό! Και αυτό γιατί, τις τελευταίες κυρίως δεκαετίες του αιώνα μας, οι παγκόσμιες γεωπολιτικές ανακατατάξεις, οι μαζικές μεταναστεύσεις και η πλανητική εξάπλωση των δικτύων επικοινωνίας, επιτρέπουν ­ κατά τη γνώμη πάντα του αμερικανού κριτικού ­ ακόμη και στις πιο απομονωμένες περιοχές του πλανήτη μας να ενεργούν ως «κινητήριες δυνάμεις» της σύγχρονης Ιστορίας.
Το ποιος και με ποιον τρόπο φιλοδοξεί να λειτουργεί ως «κινητήρια δύναμη» της σύγχρονης Ιστορίας δεν χρειάζεται και πάλι να σχολιαστεί, μια και οι τραγικές εξελίξεις στον βαλκανικό χώρο τροφοδοτούν διαρκώς γύρω από το θέμα αυτό. Θα χρειαστεί ωστόσο να σημειώσω ­ ως προοίμιο ενός προβλήματος που αφορά άμεσα τη σύγχρονη τέχνη ­ ότι το «ιστορικό άνοιγμα προς την περιφέρεια» και η λεγόμενη πολιτισμική παγκοσμιοποίηση αποτελούν δύο κυρίαρχες τάσεις της σύγχρονης πλανητικής πολιτικής οι οποίες φαίνεται ότι εντυπωσιάζουν όλο και περισσότερους επιμελητές μουσείων, ιστορικούς, διάσημους διευθυντές γκαλερί και κριτικούς τέχνης. Αν όμως αναλογιστούμε ότι το φαινόμενο της επιταχυνόμενης παγκοσμιοποίησης συμβαίνει να ακολουθείται από ­ ή και να πυροδοτεί ­ μια ταυτόχρονη και συχνά βιαιότατη ενεργοποίηση παλαιών και νέων διεκδικήσεων εθνικής, φυλετικής ή θρησκευτικής ταυτότητας, τότε αυτό που θα πρέπει να μας ανησυχεί δεν είναι η τύχη του Χέγκελ ­ αυτός άλλα γνώριζε στην εποχή του ­ αλλά του ίδιου του πλανήτη μας.
Μετά τις θεωρητικές διαμάχες που πλαισίωσαν το ψευτοδίλημμα μοντέρνου / μεταμοντέρνου, τα τελευταία χρόνια που μας χωρίζουν από την αναμενόμενη «πανηγυρική» έναρξη της νέας χιλιετίας κυριαρχήθηκαν από τη συστηματικά τονιζόμενη αντιπαράθεση του «global» και του «local»: της παγκόσμιας δηλαδή πολιτισμικής ομογενοποίησης, η οποία οφείλει να έχει το προβάδισμα ­ αν όχι και τον τελικό θρίαμβο ­ έναντι της εθνικής, φυλετικής ή θρησκευτικής ιδιαιτερότητας. Το «avant», πρώτο συνθετικό της επαναστατικής ορολογίας που συνδέθηκε με την πορεία των μοντέρνων βιομηχανικών κοινωνιών προς την πρόοδο, αντικαθίσταται τώρα από τη νέα ιστορική επιταγή του «post»: η μετα-ιστορική εποχή μας ορίζεται πλέον ως μια «μετα-αποικιακή» (postcolonial) τάξη πραγμάτων όπου η ανάπτυξη μιας καθολικής και γενικευμένης «μετα-εθνικής» συνείδησης θα συμβάλλει βαθμιαία σε μια παγκόσμια ομογενοποίηση των προϊόντων του πολιτισμού και της τέχνης. Εκατοντάδες συνέδρια, συμπόσια και στρογγυλά τραπέζια ­ συχνά πλαισιωμένα από θεαματικές εκθέσεις ­ οργανώνονται κάθε χρόνο σε ολόκληρο τον κόσμο (από τη Βενετία ως το Σάο Πάολο, την Κωνσταντινούπολη, το Γιοχάνεσμπουργκ ή το Χονγκ Κονγκ) χωρίς να δημιουργείται πλέον κανενός είδους δέος για τις τεράστιες χιλιομετρικές αποστάσεις. Η μοναδική σκιά που φαίνεται να υπονομεύει την ατμόσφαιρα των επιτακτικά κοσμοπολίτικων αυτών συνεδρίων είναι ότι αρκεί μια μικρή απροσεξία ως προς την πρόσληψη της ταυτότητας του «άλλου» για να τα μεταβάλει σε αληθινά πεδία μάχης.
Πέρα λοιπόν από τα γνωστά και ευκόλως επαναλαμβανόμενα στερεότυπα, αξίζει να διερωτηθούμε τι σημαίνει σήμερα (και για ποιους) ο όρος «τοπικό», τι νόημα δίνουμε στη λέξη «παγκόσμιο» και τι εννοούμε όταν αναφερόμαστε σε μια διεθνή εικαστική γλώσσα, πολυπολιτισμική και μετα-εθνική, «απαλλαγμένη από τις προκαταλήψεις της εντοπιότητας». Διότι αν με τον όρο «παγκοσμιοποίηση» εννοούμε τη συγχώνευση των ιδιαιτεροτήτων σε μια ομογενοποιημένη εικαστική γλώσσα ­ πλήρως υποταγμένη στα ευρω-αμερικανικά πρότυπα ­, τότε η αληθινή ουσία αλλά και ο πλούτος του πολυπολιτισμικού ιδεώδους στην κυριολεξία εκμηδενίζονται.
Η ίδια η τέχνη του μοντερνισμού, προτού χαρακτηριστεί διεθνής, εμπλουτίστηκε καθοριστικά από πολιτισμικές παραδόσεις όχι μόνο της ευρωπαϊκής περιφέρειας (κυρίως της Κεντρικής και Κεντροανατολικής Ευρώπης) αλλά και χωρών ή ηπείρων που χαρακτηρίζονταν ακόμη «πρωτόγονες» ή «εξωτικές». Η ιδιαιτερότητα όχι μόνο δεν λειτούργησε ως ανασταλτικό στοιχείο του καλλιτεχνικού κοσμοπολιτισμού των αρχών του αιώνα αλλά αντίθετα υπήρξε αναγκαία και αναπόφευκτη προϋπόθεση για τη διαμόρφωση των συμβόλων και των ανθρωπολογικών σημάτων μιας νέας αντίληψης της οικουμενικότητας. Με αυτή την έννοια η τέχνη του Πικάσο ­ η οποία γονιμοποιείται από πολλαπλούς πολιτισμούς, διατηρώντας ταυτόχρονα μια συνεχή αναφορά στα μεγάλα στυλ της Δύσης ­ είναι οικουμενική, ενώ τα έργα του Γουόρχολ διαμορφώνουν ένα προοίμιο στην πλανητική εξάπλωση των ευρέως καταναλώσιμων και «ετοιμοπαράδοτων» προτύπων της αμερικανικής κουλτούρας.
Στο προτελευταίο τεύχος του περιοδικού «Art Journal» δημοσιεύτηκε μια ενδιαφέρουσα έρευνα με αντικείμενο το πραγματικό (ή επίπλαστο) δίλημμα ανάμεσα στις δύο κυρίαρχες και αντίρροπες τάσεις του «παγκόσμιου» και του «τοπικού». Η έρευνα βασίστηκε σε ερωτηματολόγιο που απευθύνθηκε σε διευθυντές και επιμελητές μουσείων και κέντρων καλών τεχνών «μη δυτικούς», με σπουδές ωστόσο κατ' αποκλειστικότητα σε πανεπιστήμια της Ευρώπης και κυρίως της Αμερικής. Ανάμεσά τους και ο Okwui Enwezor, πρώην καλλιτεχνικός διευθυντής της Δεύτερης Biennale του Γιοχάνεσμπουργκ (1977) και νυν υπεύθυνος για τη διοργάνωση των Ενδέκατων Documenta του Κάσελ.
Οι ερωτήσεις που απευθύνθηκαν στους θεωρητικούς και επιμελητές από τη Λατινική Αμερική, την Κίνα, το Χονγκ Κονγκ και την Αφρική στρέφονταν κυρίως γύρω από προβλήματα που αντιμετωπίζει ένας σύγχρονος διοργανωτής εκθέσεων, ο οποίος από τη μια πλευρά υποχρεώνεται να ακολουθήσει τις κυρίαρχες τάσεις της μετα-εθνικής παγκοσμιότητας, ενώ από την άλλη πιέζεται εξίσου έντονα από ένα κλίμα φανατικής διεκδίκησης της εθνικής ή φυλετικής ιδιαιτερότητας.
Οι απαντήσεις της «περιφέρειας» έχουν, κατά τη γνώμη μου, ιδιαίτερο ενδιαφέρον διότι αποκαλύπτουν όχι το δίλημμα της επιλογής αλλά τη μεθοδευμένη ανάγκη ύπαρξης του διλήμματος. Με λίγα λόγια και για να γίνω πιο σαφής, το πνεύμα της παγκοσμιότητας όχι μόνο δεν εξομαλύνει τα προβλήματα που προκύπτουν από τις υπάρχουσες ιδιαιτερότητες αλλά και όταν δεν υφίστανται τα επινοεί. Η λατινοαμερικάνα θεωρητικός της τέχνης Monica Amor, η οποία ολοκληρώνει τις σπουδές της στο Πανεπιστήμιο της πόλης της Νέας Υόρκης, απαντά στο ερωτηματολόγιο που της υπέβαλε το «Art Journal» επιχειρώντας μια πικρή απομυθοποίηση του φαινομένου. Οπως τονίζει χαρακτηριστικά η ίδια, όταν εγκατέλειπε την πατρίδα της, τη Βενεζουέλα, για σπουδές στη Νέα Υόρκη, ποτέ δεν φανταζόταν ότι στη λεγόμενη «μετα-εθνική εποχή» η εθνικότητά της θα έπαιζε τόσο αποφασιστικό και ανασταλτικό ρόλο στους στόχους και στην επαγγελματική προοπτική της. «Παρά τις γερές βάσεις που απέκτησα στην Ιστορία και Θεωρία της Τέχνης», επισημαίνει η νεαρή Monica Amor, «οι περισσότερες από τις επαγγελματικές δραστηριότητες που μου ανέθεσαν περιορίζονταν στον χώρο της λατινοαμερικανικής τέχνης, γύρω από την οποία ωστόσο επικρατεί μια πολύ θολή και συγκεχυμένη άποψη. Αυτό που κυρίως ενδιαφέρει ως σύμπτωμα είναι η πανηγυρική προώθηση της ιδέας της παγκοσμιοποίησης έναντι μιας απλοϊκής, μονολιθικής και σε τελευταία ανάλυση κατασκευασμένης αντίληψης της εντοπιότητας. Κάτι δηλαδή που μας οδηγεί κατευθείαν στην παραδοξότητα, αφού υποτίθεται ότι ο στόχος της πολυπολιτισμικής πλανητικής κοινωνίας είναι η καλλιέργεια του πνεύματος επικοινωνίας μεταξύ των λαών. Στην πραγματικότητα όμως συμβαίνει το αντίθετο: η παγκοσμιοποίηση συμβάλλει στην πλανητική διάδοση του ευρω-αμερικανικού μοντέλου, διατηρώντας ταυτόχρονα ανέγγιχτες τις θεμελιώδεις δομές του».
Ενα λοιπόν από τα παράδοξα ­ αλλά όχι ανεξήγητα ­ που χαρακτηρίζουν τη σύγχρονη πλανητική στρατηγική είναι η εμμονή σε μια δυτικού τύπου οροθέτηση της ταυτότητας του «άλλου». Ο Oscar Ηο, διευθυντής του Κέντρου Τεχνών του Χονγκ Κονγκ, επισημαίνει δικαιολογημένα ότι αν μελετήσει κανείς την πραγματικότητα του τόπου του, εύλογα θα συμπεράνει ότι κάθε προσπάθεια ανίχνευσης ή επινόησης μιας συγκεκριμένης πολιτισμικής ταυτότητας γίνεται ιδιαίτερα προβληματική. Διότι βασικός χαρακτήρας της ιστορίας του Χονγκ Κονγκ είναι η ομαλή ενσωμάτωση και συνύπαρξη πολλαπλών εθνικοτήτων. Ο Κινέζος Gao Minglu, επιμελητής της έκθεσης «Κινεζική Πρωτοπορία» (1989) και συγγραφέας της ομότιτλης μελέτης που εκδόθηκε το 1997, επισημαίνει επίσης ότι παρόμοια απόπειρα ορισμού μιας ιδιαίτερης εθνικής και πολιτισμικής «ταυτότητας» θα ήταν εξίσου προβληματική, γιατί ως έννοια ή όρος απουσιάζει από το λεξιλόγιο της χώρας του, αλλά και γιατί ο πολιτισμός της Κίνας είναι μια συνάρθρωση από πολύ διαφορετικές παραδόσεις. «Οι παράγοντες που καθορίζουν τη δομή αυτού του πρόσφατου φαινομένου που στρέφεται γύρω από τον προβληματισμό της ταυτότητας», σημειώνει ο G. Minglu, «είναι οικονομικοί και αντανακλώνται στην ταχύτατη εξάπλωση της κουλτούρας των Mc Donald's στις κινεζικές κοινωνίες από την περίοδο του '90 και μετά».
Ποιος μπορεί να είναι όμως ο χαρακτήρας και η αισθητική προοπτική μιας «παγκοσμιοποιημένης τέχνης»; Ενα υβρίδιο με κωδικοποιημένες μνήμες πολιτισμών από όλες τις περιοχές του πλανήτη ή μια παγκοσμιοποιημένη εικαστική γλώσσα που βαθμιαία θα προσχωρεί ­ χάνοντας κάθε επαφή με τις ιδιαίτερες παραδόσεις ­ στο κυρίαρχο ευρω-αμερικανικό μοντέλο; ΄Η μήπως, παρ' όλα αυτά ­ παρά την ομογενοποιημένη αισθητική της κουλτούρας των Mc Donald's ­, υπάρχει πάντα η δυνατότητα για την καλλιέργεια μιας αυθεντικά δημιουργικής έκφρασης; Προσωπικά πιστεύω ότι στον χώρο των εικαστικών τεχνών και του σύγχρονου κινηματογράφου αρκετοί δημιουργοί βρίσκουν τον τρόπο να υπερβούν την παγίδα των ψευτοδιλημμάτων και της επιφανειακής υιοθέτησης αγοραίων τάσεων του σύγχρονου κοσμοπολιτισμού. Αρκεί η σύγκριση ανάμεσα στην ταινία του Φρανκεχάιμερ «Ronin» με τα «Πυροτεχνήματα» του ιάπωνα σκηνοθέτη Τακέσι Κιτάνο. Η πρώτη είναι η αποθέωση της ψευδο-αισθητικής του υβριδίου. Μια επίδειξη κενής τεχνικής που μπολιάζεται απλοϊκά με ψήγματα του ιαπωνικού μαχητικού ήθους των σαμουράι. Το παλιό χολιγουντιανό σκηνικό του περιπετειώδους θρίλερ που μεταφερόταν σε χώρους «εξωτικούς», όπως η Αίγυπτος ή η Καζαμπλάνκα, δίνει εδώ τη θέση του σε υπεροπτικές λήψεις της κάμερας πάνω από μια εξίσου «εξωτική» Ευρώπη, η οποία απλώς χρησιμεύει ως πεδίο δράσης του κεντρικού ήρωα. Τη δομή του θρίλερ ακολουθεί και η ταινία του Κιτάνο, με τη βασική διαφορά ότι αποτελεί ένα επίτευγμα υψηλής αισθητικής, με βαθιές ρίζες στην ιαπωνική θρησκευτική και καλλιτεχνική παράδοση. Ο δυτικός ορθολογισμός δύσκολα παρακολουθεί την αμφισημία μιας ποιητικής γραφής όπου το καθετί λειτουργεί ταυτόχρονα ­ χωρίς δράμα ή αίσθηση διχασμού ­ και ως το αντίθετό του.
Αλλά και στον χώρο των εικαστικών τεχνών η αισθητική της πολιτισμικής σαλάτας αντιμετωπίζεται ­ ευτυχώς ­ από πολλούς καλλιτέχνες με οξύ κριτικό χιούμορ ή με τη διάθεση της παρωδίας. Ο Yinka Shonibare, νιγηριανός δημιουργός που ζει και εργάζεται στο Λονδίνο, τύπωσε μια σειρά φωτογραφίες με τον τίτλο «Effnick Series» (το Effnick ως παρήχηση του Ethnic). Ο Shonibare παρωδεί τη διάβρωση του Τρίτου Κόσμου από τα ιδεολογικά μοντέλα της Δύσης, ποζάροντας μπροστά στον φακό με μεταμφίεση ευγενούς ευρωπαίου λογίου του τέλους του 18ου αιώνα. Δεν ξέρω πώς θα αντιδρούσε ο J. J. Rousseau αν έβλεπε τη σύγχρονη κατάληξη του μύθου του «υπέροχου αγρίου»!