ΕΙΝΑΙ όντως ενδιαφέρον το ζήτημα των Δημόσιων Επιχειρήσεων όπως αιφνιδιαστικά μπήκε στη ζωή της χώρας τις τελευταίες εβδομάδες. Είναι ευθύνη της Κυβέρνησης, της αντιπολίτευσης, των Διοικήσεων και των εργαζομένων στις ΔΕΚΟ, να αντιμετωπίσουν το ζήτημα με ειλικρίνεια, ταχύτητα και αποφασιστικότητα. Το ζήτημα είναι ψευδές στην ουσία του, υπαρκτό όμως και κυρίαρχο, δύσκολο στην επίλυσή του αλλά αντιμετωπίσιμο. Χρειάζεται επειγόντως μια ευρύτερη κατανόησή του, σύγκλιση των απόψεων των κοινωνικών εταίρων και μια απόφαση που να ξεκαθαρίζει τα προβλήματα και να βάζει τα πράγματα στη θέση τους.
Σε μια εποχή παγκοσμιοποίησης των αγορών, των συνηθειών και του εμπορίου, σε μια πορεία αγωνιώδους ένταξης της χώρας στην Ευρωπαϊκή Ενωση με όρους αξιοπρεπείς, είναι παραπάνω από ψευδές το δίλημμα των ΔΕΚΟ: υφίσταται πράγματι ανάγκη αλλαγής τους με σοβαρές και μελετημένες παρεμβάσεις ή πρέπει να αφεθούν όπως έχουν, διαιωνίζοντας τα προβλήματά τους, που όλοι γνωρίζουμε και συζητούμε;
Η αντιπαράθεση αυτή, παρά το γεγονός ότι είναι εξηγήσιμη από την πορεία τής πολιτικής και κοινωνικής ανάπτυξης της χώρας, φαντάζει άνευ σημασίας στα μάτια της κοινωνίας και της κοινής γνώμης. Και αυτό διότι όλοι έχουν πλέον πειστεί για την αναγκαιότητα της αλλαγής των δημόσιων επιχειρήσεων της χώρας προς ποιοτικότερη παροχή υπηρεσιών στον πολίτη και προς ορθολογικότερη λειτουργία με επιχειρηματικά κριτήρια. Η κοινωνία απαιτεί πλέον απαντήσεις στα τρέχοντα και πιεστικά προβλήματα της ζωής που εξαρτώνται σε μεγάλο βαθμό από τις υπηρεσίες και το κόστος λειτουργίας των ΔΕΚΟ.
Από την άλλη μεριά οι επιχειρήσεις αυτές ανησυχούν γιατί δεν μπορούν να παραδώσουν υπηρεσίες και προϊόντα σε ανεκτά επίπεδα ποιότητας και αποδεκτού κόστους. Οι Διοικήσεις τους ασφυκτιούν μπροστά σε αδιέξοδα και έλλειψη ευελιξίας των θεσμών λειτουργίας τους. Οι εργαζόμενοί τους ανησυχούν για το τι πρόκειται να ξημερώσει.
Ο κοινός παρονομαστής των προβληματισμών αυτών είναι ο επερχόμενος ανταγωνισμός στην αγορά, μια πραγματικότητα που θα προσδιορίσει αμείλικτα τους κανόνες επικράτησης και επιβίωσης αυτών των επιχειρήσεων, αν δεν γίνει μια σοβαρή προσπάθεια εύρεσης κοινά αποδεκτής λύσης για το μέλλον τους.
Κατά καιρούς έχω διατυπώσει την άποψη ότι υπάρχουν δύο σύνολα δυσκολιών που εμποδίζουν την αναζήτηση μιας υπεύθυνης λύσης στο πρόβλημα. Το πρώτο σχετίζεται με τον μεγάλο αριθμό κοινωνικών εταίρων που εμπλέκονται, όπως η Κυβέρνηση, η αντιπολίτευση, οι διοικήσεις, οι εργαζόμενοι, οι προμηθευτές κ.ά. και που έχουν διαφορετικά και αντιτιθέμενα πολλές φορές συμφέροντα. Σε αυτό το σύνολο δυσκολιών οι ρόλοι και οι σχέσεις των κοινωνικών εταίρων έχουν γίνει ένα κουβάρι που δεν έχει αρχή και τέλος. Λόγοι ιστορικοί, πολιτικοί αλλά και λόγοι που συνδέονται με τη μορφή της οικονομικής και κοινωνικής ανάπτυξης της χώρας οδήγησαν στο σημερινό αδιέξοδο.
Το δεύτερο σύνολο δυσκολιών αναφέρεται στην ανάγκη μεταρρύθμισης και αλλαγών στις ΔΕΚΟ. Εδώ η ως σήμερα εμπειρία διδάσκει ότι ούτε σημαντικές απόπειρες επιχειρήθηκαν ούτε οι υποψήφιοι μεταρρυθμιστές, κυρίως διοικήσεις, εξωτερικοί σύμβουλοι και εργαζόμενοι έπεισαν για τις ικανότητές τους και τα σχέδιά τους. Οι Κυβερνήσεις δεν έδειξαν την απαιτούμενη τόλμη και δεν πήραν πρωτοβουλίες. Οι μεταρρυθμίσεις χρειάζεται να είναι συστηματικές, δηλαδή οργανωμένες με πρόγραμμα, αρχές, κανόνες και αξιόπιστα πρόσωπα επικεφαλής με τεχνοπολιτικές και επικοινωνιακές ικανότητες. Το management των ΔΕΚΟ έχει μεγάλους περιορισμούς σε σύγκριση με εκείνο των επιχειρήσεων του ιδιωτικού τομέα.
Αποτέλεσμα των παραπάνω δυσκολιών, που είναι σε μικρό βαθμό συνειδητοποιημένες και κατανοητές, είναι η σημερινή σύγχυση, η έντονη πολιτικοποίηση των ΔΕΚΟ, οι δικαστικές παρεμβάσεις, η αδιαφάνεια, η αντιπάθεια της κοινής γνώμης προς τις ΔΕΚΟ, τα ελλείμματα κ.ά.
Ο ΟΤΕ ως Δημόσια Επιχείρηση υπήρξε ιστορικά ο χώρος που μέσα στην ευρύτερη καθυστέρηση της χώρας προηγήθηκε τεχνολογικά. Αυτό το πλεονέκτημα του επέτρεψε μαζί με τον μονοπωλιακό του χαρακτήρα να συσσωρεύσει επενδύσεις και πλούτο και να προσφέρεται περισσότερο από τις άλλες ΔΕΚΟ για μια απόπειρα υπέρβασης των δυσκολιών, όπως αυτές αναφέρθηκαν παραπάνω. Η απόπειρα αυτή πραγματοποιήθηκε και φαίνεται πως υπήρξε προς το παρόν επιτυχής. Με κόπο και τεράστια προσπάθεια. Υπήρξε σιωπηρή, κοπιώδης και αγωνιώδης συνεννόηση των κοινωνικών εταίρων, κυβέρνησης, κομμάτων, διοίκησης, εργαζομένων και προμηθευτών, χωρίς επισημότητες και αντιπαραθέσεις. Η μετοχοποίηση κατά 20% του κεφαλαίου του ήταν η πιο καθοριστική κίνηση της ζωής του, αφού άνοιξε και δημοσιοποίησε τη λειτουργία του απαντώντας πρώτος στα διλήμματα της κοινής γνώμης. Οπως η παρουσία ελεγκτών διεθνούς κύρους για τα οικονομικά του που είναι μια μεγάλη κατάκτηση. Οι προγραμματικές συμφωνίες που υπέγραψε ο ΟΤΕ ήταν η καλύτερη απόδειξη για τη σύμπτωση των απόψεων. Η μεταρρύθμιση που επιχειρείται είναι συστηματική και οι μεταρρυθμιστές συνέπεσε να έχουν γνώση, εμπειρία και μια ευρύτερη αποδοχή. Ο ΟΤΕ βέβαια δεν πρέπει να ξανασυρθεί στα δικαστήρια και δεν πρέπει να ανατρέψει ξανά κυβερνήσεις. Πρέπει να εξαφανίσει και τις ελάχιστες αθέατες πλευρές του. Το νέο σύστημα προμηθειών που ετοιμάζεται θα πείσει για το αδιάβλητο των διαδικασιών. Ο ΟΤΕ είναι πλούτος που ανήκει στο έθνος και στη χώρα. Χρειάζεται συμπαράσταση, εμπιστοσύνη και έλεγχο.
Μήπως το παράδειγμα του ΟΤΕ μπορεί να επεκταθεί; Διότι ανάλογες προσπάθειες πραγματοποιούνται και σε άλλες ΔΕΚΟ και κρατικές τράπεζες. Παράδειγμα η Εθνική Τράπεζα και η ΔΕΠ. Μήπως πρέπει να επιλεγεί και ένα κρατικό νοσοκομείο όπου να συγκεντρωθεί μεγάλη προσπάθεια και να αναδειχθεί σε περίπτωση προς μίμηση; Χρειάζεται βέβαια συναίνεση, εμπιστοσύνη και ευρεία κατανόηση των προβλημάτων. Παράλληλα μπορεί να αναπτύσσεται και να εξελίσσεται η συζήτηση για τις ιδιωτικοποιήσεις. Οι οργανωμένες προσπάθειες μεταρρύθμισης αυξάνουν την αξία των επιχειρήσεων με ταυτόχρονη ικανοποίηση της κοινωνίας και των απαιτήσεων του κόσμου και των πελατών. Μήπως η ανάπτυξη των ανταγωνιστικών προς τις ΔΕΚΟ επιχειρήσεων πρέπει να συμβαδίζει με ριζικές αλλαγές στις ΔΕΚΟ, στις κρατικές τράπεζες και στα νοσοκομεία; Η αγορά χρειάζεται εξισορρόπηση, κανονιστικές αρχές και ελέγχους. Είναι προφανές ότι χρειάζονται πολλά παραδείγματα. Με τον χρόνο τα παραδείγματα μπορεί να γίνουν κανόνας.
* Οι Δημόσιες Επιχειρήσεις, όσο υπάρχουν, θα πρέπει να ξεκαθαριστεί ότι εξυπηρετούν σε ποιότητα και τιμές τον έλληνα και τον ευρωπαίο πολίτη. Δεν έχει νόημα να διατηρούνται για την αντιμετώπιση της ανεργίας, τη συντήρηση του πελατειακού κράτους ή για τους έλληνες προμηθευτές.
* Οι Δημόσιες Επιχειρήσεις πρέπει να είναι αυτοτελείς και σύγχρονες με ό,τι κανόνες επιβάλλουν το μοντέρνο management και η τεχνολογία. Δεν μπορεί πλέον να υπάρχουν αυτοσχεδιασμοί από Κυβερνήσεις, κόμματα, συνδικαλιστικές οργανώσεις και ιδιοτελή συμφέροντα.
* Οι Δημόσιες Επιχειρήσεις δεν μπορεί να είναι πλέον πολιτικοί οργανισμοί. Αυτό δεν το χρειάζεται πια κανένας και πολύ περισσότερο δεν είναι απαραίτητο στους εργαζομένους. Το σύνθημα για πράσινους, γαλάζιους και κόκκινους δεν έχει πια ακροατές. Η ικανότητα και η γνώση πρέπει να είναι το βασικό κριτήριο ανάδειξης και αμοιβής.
* Οι Δημόσιες Επιχειρήσεις δεν είναι όλες ίδιες και ούτε έχουν όλες τις ίδιες δυνατότητες. Οι χρεωμένες και οι ελλειμματικές ΔΕΚΟ χρειάζονται άλλη αντιμετώπιση.
* Οι Κυβερνήσεις χρειάζεται να έχουν άποψη τεκμηριωμένη και μελετημένη για τις Δημόσιες Επιχειρήσεις. Τα κόμματα της αντιπολίτευσης δεν μπορούν να λένε άλλα σήμερα και άλλα αύριο για τις ΔΕΚΟ. Χρειάζονται κανονιστικά πλαίσια, νέα νομοθεσία, που είναι ευθύνη των κομμάτων και της Βουλής.
* Οι Διοικήσεις των ΔΕΚΟ πρέπει να είναι επώνυμες και διακριτές. Οι μεταρρυθμίσεις χρειάζονται γνώση και σοφία, που είναι είδη εν ανεπαρκεία. Οι ξένοι σύμβουλοι πρέπει να χρησιμοποιούνται με φειδώ και με στοιχεία πείρας και επιτυχιών. Η ανάδειξη ηγετικών ομάδων στις ΔΕΚΟ είναι ένα ζητούμενο που έρχεται και όποιος προλάβει και τις σχηματίσει μπορεί να επιβιώσει.
* Οι εργαζόμενοι στις ΔΕΚΟ θέλουν κανόνες και προοπτική. Η κομματικοποίηση έχει πεθάνει γιατί δεν είναι χρήσιμη σε κανέναν. Οι συνδικαλιστές πρέπει να μεταμορφωθούν σε συμπαραστάτες των αλλαγών και σε δύναμη προωθητική των μεταβολών και της νέας κουλτούρας. Αλλιώς θα εξαφανιστούν. Τα σωματεία χρειάζονται νέα οργανωτική συγκρότηση, ενοποίηση σε ευρύτερα σύνολα, παρακολούθηση της διεθνούς πρακτικής και εμπειρίας. Η αγορά μπορεί να επιβάλλει από μόνη της λύσεις βίαιες και αντικοινωνικές. Πρέπει να πρυτανεύσουν ο διάλογος και η συνεννόηση.
Οι ΔΕΚΟ βρίσκονται στο επίκεντρο της πολιτικής επικαιρότητας ως ένδειξη της καθυστέρησης που χαρακτηρίζει τα νεοελληνικά δρώμενα, ως όψη υπανάπτυξης της ελληνικής κοινωνίας και οικονομίας.
Η μορφή τους και ο ρόλος τους στο σημερινό τους πλαίσιο είναι ανασταλτικά στοιχεία για την πορεία της χώρας προς τη σύγκλιση με την Ευρωπαϊκή Ενωση. Μια νέα μορφή τους και ένας καινούργιος ρόλος μπορεί να σηματοδοτήσουν μια νέα πορεία για το μέλλον. Οι Διοικήσεις και οι εργαζόμενοι μπορούν να αναζητήσουν αυτή την πορεία. Με τη συμπαράσταση του πολιτικού κόσμου, που πρέπει να κάνει τις επιλογές του. Η ψήφιση της πρόσφατης τροπολογίας στη Βουλή έδειξε ευρεία σύγκλιση απόψεων. Οι διαφορές ήταν τεχνικές και θέματα ύφους.
Το δίλημμα για τις ΔΕΚΟ είναι ψευδές αλλά μπορεί να παραμείνει αιωρούμενο για πολλά χρόνια ακόμη. Εκτός και υπάρξουν πρωτοβουλίες και θάρρος.