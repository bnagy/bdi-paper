Η ένταξη της Ελλάδας στη ζώνη του ευρώ αποτελεί ιστορικό επίτευγμα κυρίως αν αναλογιστούμε τις έντονα αρνητικές αρχικές συνθήκες, την έντονη αρχική δυσπιστία των εταίρων μας στην Ευρωπαϊκή Ενωση, τις δυσκολίες στην πορεία και τις αρνητικές ­ διαχρονικές και διακομματικές ­ επιδόσεις μας στην οικονομική πολιτική. Αφήνω τελευταία την έντονη δυσπιστία που διαχεόταν από πολλές πηγές στο εσωτερικό της χώρας, ακόμη και λίγους μήνες πριν από την επίσημη αποδοχή μας στη ζώνη του ευρώ από το Ευρωπαϊκό Συμβούλιο της Φέιρα στην Πορτογαλία.
Πώς λοιπόν πετύχαμε αυτόν τον ηράκλειο άθλο και τι χρήσιμα συμπεράσματα μπορούμε να αντλήσουμε για το μέλλον;
­ Πρώτον, υπήρχαν συγκεκριμένοι στόχοι, τα πέντε κριτήρια σύγκλισης, που σύντομα υιοθετήθηκαν ως πολιτικές και οικονομικές προτεραιότητες. Παρ' ότι ήταν δυσάρεστο για πολλούς να αποκτά προτεραιότητα η ονομαστική έναντι της πραγματικής σύγκλισης, σύντομα έγινε αντιληπτό ότι η επίτευξη των πέντε κριτηρίων και η έγκαιρη ένταξη στη ζώνη του ευρώ ήταν ζήτημα πολιτικής επιβίωσης της κυβέρνησης.
­ Δεύτερον, υπήρξε πολιτική καθοδήγηση (leadership), αποφασιστικότητα, συνέχεια, συνέπεια και επιμονή. Από το 1994 η ίδια ομάδα, με μικρές μόνο αλλαγές, επιφορτίστηκε μέχρι τέλους με την εκτέλεση του έργου, τόσο σε πολιτικό όσο και σε τεχνοκρατικό επίπεδο. Ιδιαίτερα μετά το 1996 οι στόχοι έγιναν περισσότερο φιλόδοξοι και συνεκτικοί, η επιδίωξή τους περισσότερο επίμονη και η πολιτική κάλυψη του οικονομικού επιτελείου πιο ισχυρή. Το τελευταίο στοιχείο είναι πολύ σημαντικό, καθώς το οικονομικό επιτελείο αποτελεί τον πιο ευαίσθητο πόλο της κυβέρνησης και τα μέσα μαζικής ενημέρωσης δεν κρίνουν συνήθως με βάση τις μακροπρόθεσμες προοπτικές και τους στόχους αλλά με βάση την καθημερινότητα, όπου τα καλά οικονομικά νέα περνούν σχεδόν απαρατήρητα, ενώ τα δυσάρεστα φτιάχνουν πολλές φορές πρωτοσέλιδα.
­ Τρίτον, αποφεύχθηκαν δογματισμοί και ακαδημαϊκές προσεγγίσεις και υιοθετήθηκαν ρεαλιστικά μέσα και χρονοδιαγράμματα που επικαιροποιούνταν στο πλαίσιο των κυλιομένων προγραμμάτων σύγκλισης.
­ Τέταρτον, και στο πλαίσιο του εφικτού, δεν εγκαταλείφθηκε η κοινωνική και αναπτυξιακή διάσταση της οικονομικής πολιτικής. Αντίθετα, μάλιστα, επιτεύχθηκαν σχετικά υψηλοί ρυθμοί οικονομικής ανάπτυξης προς το τέλος της περιόδου, οι δαπάνες κοινωνικής προστασίας ως ποσοστό του ΑΕΠ αυξήθηκαν κατά τουλάχιστον δύο εκατοστιαίες μονάδες, η φοροδιαφυγή περιορίστηκε αισθητά και οι πραγματικοί μισθοί αυξάνονταν κάθε χρόνο εντός των ορίων της αύξησης της παραγωγικότητας, βελτιώνοντας έτσι τον βαθμό κοινωνικής αποδοχής της ακολουθούμενης οικονομικής πολιτικής. Είναι βέβαια αλήθεια ότι οι εισροές του Β' Κοινοτικού Πλαισίου Στήριξης έπαιξαν σημαντικό ρόλο στην αναπτυξιακή διάσταση της οικονομικής πολιτικής. Είναι όμως εξίσου αληθές ότι η αναπτυξιακή προσπάθεια στηρίχτηκε και στη μείωση των επιτοκίων, που προκλήθηκε από τη σταδιακή σταθεροποίηση της οικονομίας, και ιδιαίτερα τη μείωση του πληθωρισμού και των δημοσίων ελλειμμάτων, καθώς και από τη βελτίωση του επιχειρηματικού κλίματος και την αποκατάσταση της εμπιστοσύνης στην ακολουθούμενη οικονομική πολιτική.
­ Πέμπτον, το οικονομικό επιτελείο είχε ανοικτούς διαύλους επικοινωνίας με τις αγορές και τους διεθνείς οργανισμούς προσπαθώντας σε μόνιμη βάση να εξηγήσει τη σκοπιμότητα και το μεσοπρόθεσμο αποτέλεσμα ορισμένων βασικών αποφάσεων οικονομικής πολιτικής, επηρεάζοντας έτσι θετικά τις προσδοκίες με βάση τις θεμελιώδεις κινήσεις των μεγεθών και όχι τις βραχυπρόθεσμες διακυμάνσεις τους. Αυτό το στοιχείο είναι ιδιαίτερα σημαντικό, πρώτον, διότι οι αγορές συναλλάγματος και κεφαλαίου τείνουν να αντιδρούν υπερβολικά (overshoot) και, δεύτερον, διότι κυριαρχούνται ορισμένες κρίσιμες στιγμές είτε από στρατηγικές παικτών με δεσπόζουσα θέση είτε από συμπεριφορά αγέλης υπό το κράτους πανικού.
Η ένταξη στη ζώνη του ευρώ είναι ένα σημαντικό, το σημαντικότερο, βήμα για την εξυγίανση της ελληνικής οικονομίας. Αυτό όμως δεν σημαίνει ότι φθάσαμε στο τέλος. Υπάρχει ακόμη αρκετός δρόμος μπροστά μας.
Οι κύριοι στόχοι της οικονομικής πολιτικής από τώρα και στο εξής πρέπει να είναι η πραγματική σύγκλιση (δηλαδή η προσέγγιση του κατά κεφαλήν εισοδήματος της χώρας μας με αυτό του μέσου όρου της ζώνης του ευρώ) και η μείωση της ανεργίας. Αν στην περίοδο πριν από την ένταξη στη ζώνη του ευρώ η προτεραιότητα ήταν η ονομαστική σύγκλιση (χωρίς να παραβλέπεται η πραγματική σύγκλιση), στη μετά την ένταξη περίοδο η προτεραιότητα πρέπει να είναι η πραγματική σύγκλιση και η πλήρης απασχόληση (χωρίς να παραβλέπεται η διατήρηση της ονομαστικής σύγκλισης που έχει ήδη επιτευχθεί). Η πλήρης απασχόληση αποτελεί, πέρα από οικονομικό, και τον πρώτιστο κοινωνικό στόχο.
Στο πλαίσιο της δημοσιονομικής εξυγίανσης της γενικής κυβέρνησης επείγει η αντιμετώπιση του ασφαλιστικού προβλήματος με βάση τις αρχές της βιωσιμότητας του συστήματος και της κοινωνικής ισότητας μεταξύ των ασφαλισμένων, η ορθολογικοποίηση των οικονομικών των δήμων και κοινοτήτων, καθώς και η σταθεροποίηση και σταδιακή αποκλιμάκωση των αμυντικών δαπανών ως ποσοστού του ΑΕΠ.
Η απώλεια της νομισματικής πολιτικής (η οποία θα ασκείται πλέον από την Ευρωπαϊκή Κεντρική Τράπεζα) επιβάλλει την ενδυνάμωση των διαρθρωτικών πολιτικών που αποβλέπουν στη μεγαλύτερη δυνατή ευελιξία και αποδοτικότητα των αγορών. Οι πολιτικές αυτές είναι:
Πρώτον, η ενίσχυση της επιχειρηματικότητας, με την κατάργηση των γραφειοκρατικών εμποδίων εισόδου και εξόδου νέων επιχειρήσεων στις αγορές και την ταυτόχρονη ενίσχυση των αρχών εποπτείας και ανταγωνισμού.
Δεύτερον, η απελευθέρωση των τηλεπικοινωνιών, της ηλεκτρικής ενέργειας και των θαλάσσιων μεταφορών με τέτοιο τρόπο που να τονώνει, όσο περισσότερο γίνεται, την ανταγωνιστική διαδικασία και να μεγιστοποιεί τη συμμετοχή ιδιωτικών κεφαλαίων, εγχώριων και μη, στις δραστηριότητες αυτές.
Τρίτον, η περαιτέρω αύξηση της συμμετοχής ιδιωτικών κεφαλαίων στις τράπεζες και στις επιχειρήσεις του ευρύτερου δημόσιου τομέα, η ανεξαρτητοποίηση των διοικήσεών τους και η αναζήτηση στρατηγικών εταίρων για τη μεταφορά τεχνογνωσίας.
Τέταρτον, η ενίσχυση της δημόσιας διοίκησης με προσωπικό υψηλού επιπέδου και ανάλογων αποδοχών που να μπορεί να ανταποκριθεί στις ανάγκες ενός σύγχρονου κράτους σε επίπεδο τόσο σχεδιασμού όσο και υλοποίησης πολιτικών.
Πέμπτον, η ενίσχυση της κινητικότητας του εργατικού δυναμικού και της ευελιξίας στην αγορά εργασίας με παράλληλη υιοθέτηση κατάλληλων αντισταθμιστικών κοινωνικών πολιτικών, και κυρίως με την υιοθέτηση κατάλληλων πολιτικών εκπαίδευσης, ώστε να ανανεώνονται οι δεξιότητες του εργατικού δυναμικού σύμφωνα με τις ανάγκες της οικονομίας.
Η πολιτική καθοδήγηση, η συνέχεια, η αποφασιστικότητα, η συνέπεια και η επιμονή που έδειξε η κυβέρνηση στην περίοδο πριν από την ένταξη στη ζώνη του ευρώ όσον αφορά τη δημοσιονομική εξυγίανση και σταθεροποίηση της οικονομίας πρέπει τώρα να επιδειχθούν στην προώθηση των πολιτικών που αναφέρθηκαν προηγουμένως. Οι πολιτικές αυτές έχουν κύριο στόχο τη στήριξη, από την πλευρά της συνολικής προσφοράς, υψηλών ρυθμών οικονομικής ανάπτυξης, πάνω από 5% ετησίως, προκειμένου να επιτευχθούν η πραγματική σύγκλιση και η μείωση της ανεργίας σε εύλογο χρονικό διάστημα και σε περιβάλλον χαμηλού πληθωρισμού.
Από την πλευρά της συνολικής ζήτησης ρυθμοί ανάπτυξης αυτής της τάξης είναι απόλυτα εφικτοί: το Γ' Κοινοτικό Πλαίσιο Στήριξης, η μείωση των επιτοκίων και οι Ολυμπιακοί Αγώνες του 2004 εξασφαλίζουν αύξηση της συνολικής δαπάνης τα επόμενα χρόνια συνεπή με ετήσιο ρυθμό τουλάχιστον 5%.