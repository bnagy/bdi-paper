Τα θέματα της ανεργίας και της κοινής αμυντικής πολιτικής κυριάρχησαν στη συνάντηση των ηγετών των κρατών-μελών της Ευρωπαϊκής Ενωσης που πραγματοποιήθηκε το περασμένο Σαββατοκύριακο στο Πέρτσαχ της Αυστρίας. Η κεντρική σημασία των θεμάτων αυτών, τόσο για την Ευρώπη συνολικά όσο και για την Ελλάδα, είναι αδιαμφισβήτητη. Αξίζει ωστόσο να σταθούμε και σε ένα άλλο θέμα που απασχόλησε τη συνάντηση. Πρόκειται για τη συζήτηση για το μέλλον της Ευρώπης, αποτέλεσμα της κοινής διαπίστωσης ότι η Ευρωπαϊκή Ενωση χρειάζεται ανανέωση του προγραμματικού της ορίζοντα, που, χωρίς να αγνοεί τις αδήριτες πραγματικότητες των οικονομικών στόχων και των πολιτικών επιδιώξεων των κρατών-μελών, θα μπορέσει να εμπνεύσει τους λαούς της Ευρώπης σε μια κοινή πορεία μέσα στον 21ο αιώνα. Πρόκειται για μια συζήτηση στην οποία η χώρα μας κατέθεσε σημαντικές προτάσεις. Στο κείμενο αυτό, θα σταθώ σε μια συγκεκριμένη διάσταση, που, όπως πιστεύω, θα έχει καθοριστικό ρόλο για το μέλλον της Ενωμένης Ευρώπης στον αιώνα που έρχεται.
Ισως το σημαντικότερο πρόβλημα των θεσμών της Ευρωπαϊκής Ενωσης σήμερα αφορά τη δημοκρατική νομιμοποίησή τους στη συνείδηση των Ευρωπαίων. Πραγματικά, οι πολίτες της Ευρώπης συχνά βλέπουν τα όργανα της Ευρωπαϊκής Ενωσης ως γραφειοκρατικούς απρόσωπους μηχανισμούς και τις πολιτικές της ως ξένες με τα συμφέροντα και τους οραματισμούς τους. Σήμερα που η αντιμετώπιση σημαντικών προβλημάτων (όπως η καταπολέμηση της ανεργίας, η διαφύλαξη της ειρήνης, η ανάπτυξη ανταγωνιστικών τεχνολογικών και πληροφοριακών υποδομών) είναι εφικτή μόνο σε ενιαίο ευρωπαϊκό επίπεδο, αρκετοί πολίτες παραμένουν διστακτικοί στον τρόπο υλοποίησης της ιδέας της Ενωμένης Ευρώπης.
Η στροφή της μεγάλης πλειονότητας των χωρών της Ευρωπαϊκής Ενωσης προς τα σοσιαλδημοκρατικά και αριστερά κόμματα δίνει ένα μήνυμα ελπίδας και εκφράζει ταυτόχρονα την απαίτηση για την υιοθέτηση πολιτικών, στο κοινοτικό επίπεδο, που θα αντιμετωπίζουν με μεγαλύτερη φροντίδα τα καθημερινά προβλήματα του πολίτη, συμβάλλοντας στην προσέγγιση της Ευρωπαϊκής Ενωσης ως οντότητας με τους λαούς που την απαρτίζουν. Επίσης, πρακτικά μέτρα για την ενημέρωση των πολιτών σε σχέση με την Ευρωπαϊκή Ενωση, όπως για τους κοινοτικούς θεσμούς και τον τρόπο λήψης των αποφάσεων, μπορούν αναμφίβολα να συμβάλουν στη βελτίωση της δημόσιας εικόνας της Ευρωπαϊκής Ενωσης.
Πιστεύω όμως ότι η δημοκρατική νομιμοποίηση των θεσμών της Ευρώπης στα μάτια των λαών της έχει αναγκαία συνθήκη τη δημιουργία μιας ευρωπαϊκής πολιτικής κοινωνίας (όπως θα έλεγε ο Αριστοτέλης): ενός ευρωπαϊκού δήμου, στον οποίο όλοι οι λαοί της Ευρώπης θα μετέχουν, όχι ως Ελληνες, Γάλλοι ή Δανοί, αλλά ως Ευρωπαίοι, με κοινή ευρωπαϊκή συνείδηση. Και η κοινή ευρωπαϊκή συνείδηση δεν μπορεί παρά να εδράζεται στέρεα πάνω σε μια κοινή ευρωπαϊκή ταυτότητα: μια ταυτότητα που, αφενός, θα έχει συστατικό στοιχείο της την άνθηση των παραδόσεων και των πολιτισμών όλων των λαών της Ευρώπης, αφετέρου δε, θα προχωρεί στη σύνθεσή τους, με βάση τα κοινά στοιχεία και τον ζωντανό διάλογο μεταξύ τους, σε μια αναγνωρίσιμη, σαφή και συνεκτική ευρωπαϊκή ταυτότητα, που θα εμπνέει τους λαούς της Ευρώπης σε μια ενιαία πορεία και θα προβάλλεται αποτελεσματικά ­ χωρίς ανταγωνιστικότητα ή αποκλεισμούς ­ προς τρίτες χώρες. Το μέλλον της Ευρώπης δεν μπορεί λοιπόν παρά να περνά μέσα από την ενδυνάμωση τόσο της εθνικής πολυμορφίας της όσο και της ευρωπαϊκής συνείδησης των πολιτών της Ευρώπης. Οι σκέψεις αυτές μας απασχόλησαν και κατά τις πρόσφατες συναντήσεις που είχαμε, μαζί με τον πρωθυπουργό κ. Σημίτη, με τον κ. Κλίμα, πρωθυπουργό της Αυστρίας, που προεδρεύει ως το τέλος του χρόνου στο Ευρωπαϊκό Συμβούλιο. Σε συνέχεια των συζητήσεων αυτών, επεξεργαστήκαμε και υποβάλαμε, λίγο πριν από τη συνάντηση του Πέρτσαχ, μια πρόταση για μια νέα ευρωπαϊκή πρωτοβουλία, με θέμα «Μία Ευρώπη: Αξιοποιώντας την ευρωπαϊκή ταυτότητα για την ενδυνάμωση του πολίτη της Ευρωπαϊκής Ενωσης του 21ου αιώνα».
Σύμφωνα με την πρόταση, η Ευρωπαϊκή Ενωση «πρέπει να αναλάβει μια προσπάθεια για να αποδείξει ότι η περιφερειακή και πολιτιστική πολυμορφία μπορεί να συνυπάρξει με μια ισχυρή βάση κοινών πολιτικών και πολιτισμικών αξιών», αξιοποιώντας την πρόβλεψη της Συνθήκης του Αμστερνταμ να λαμβάνεται υπόψη η διάσταση του πολιτισμού και της ευρωπαϊκής ταυτότητας σε όλες τις μελλοντικές δράσεις της Ευρωπαϊκής Ενωσης. Η ενίσχυση της ευρωπαϊκής ταυτότητας, όπως υποστηρίζουμε, εκτός από τον θεμελιώδη ρόλο που έχει για τη δημιουργία ευρωπαϊκής συνείδησης μεταξύ των πολιτών της Ευρώπης, είναι απολύτως απαραίτητη ώστε η Ευρωπαϊκή Ενωση να μπορεί να προβάλλει μια συνεκτική και ισχυρή εικόνα προς τον έξω κόσμο. Μια εικόνα της οποίας κεντρικά στοιχεία θα είναι η δημοκρατία, ο σεβασμός των ανθρωπίνων δικαιωμάτων, οι θεσμοί της κοινωνίας των πολιτών, καθώς και η κοινή ιστορία, η πολιτιστική και πνευματική κληρονομιά της Ευρώπης.
Η υιοθέτηση αυτής της νέας πρωτοβουλίας είναι ακόμη σημαντικότερη στη σημερινή συγκυρία, όπου επίκειται η διεύρυνση της Ευρωπαϊκής Ενωσης προς την Κεντρική και Νοτιοανατολική Ευρώπη και τη Μεσόγειο:
Για να επιτύχει η διαδικασία της ενσωμάτωσης, οι οικονομικές και θεσμικές πλευρές που σχετίζονται με την ευρωπαϊκή διεύρυνση πρέπει να υποστηριχθούν από πολιτιστική δράση. Η δράση αυτή θα κτίσει επάνω σε κοινές ιστορικές, θρησκευτικές, πολιτιστικές και πνευματικές παραδόσεις, και α) θα αναπτύξει τον διάλογο μεταξύ των πολιτισμών της Ευρώπης, αναδεικνύοντας την πολυμορφία που υπάρχει στην ευρωπαϊκή ήπειρο, β) θα αναδείξει τις κοινές αξίες μας και γ) είναι προϋπόθεση για την ανάπτυξη ενός γόνιμου &#009;διαλόγου ανάμεσα στην Ευρώπη και στον υπόλοιπο κόσμο.
Η πρωτοβουλία θα αναπτυχθεί σε τέσσερα κύρια θέματα:
1 Ευρωπαϊκή κοινωνία των πολιτών (ανάπτυξη δικτύων και κοινών πρακτικών ανάμεσα στη μη κυβερνητικές οργανώσεις της Ευρώπης, ανάπτυξη νέων θεσμών, κ.ο.κ.).
2 Ενδυνάμωση των πολιτών, των τοπικών ηγεσιών και των τοπικών κοινωνιών, μέσω εκπαιδευτικών και πολιτιστικών προγραμμάτων, για να μπορούν να αντιμετωπίσουν συλλογικά τα νέα κοινωνικά, περιβαλλοντικά, πολιτιστικά και οικονομικά ζητήματα με τα οποία έρχονται αντιμέτωπες οι κοινωνίες μας στον νέο αιώνα.
3 Ευρωπαϊκή νεολαία, ανάπτυξη του ευρωπαϊκού στοιχείου στα αναλυτικά προγράμματα της εκπαίδευσης και στα προγράμματα των οπτικοακουστικών μέσων, υποστήριξη της κινητικότητας των νέων (τόσο μέσα όσο και έξω από την εκπαίδευση), ανάπτυξη ηλεκτρονικού πληροφοριακού περιεχομένου και δικτύων δημόσιας δημόσιας (ανοικτής) πρόσβασης για τους νέους της Ευρώπης, κ.ο.κ.
4 Πολιτιστική συνοχή και πολυμορφία, με την ανάπτυξη πολιτικών διατήρησης και πρόσβασης στην κοινή πολιτιστική και πνευματική κληρονομιά της Ευρώπης, δικτύων και θεσμών για πολιτιστικές ανταλλαγές και σχέσεις στο ευρωπαϊκό επίπεδο, διάλογος μεταξύ πολιτισμών εντός και εκτός Ευρώπης, πολιτισμοί μεταναστών στην Ευρώπη κλπ.
Η εμπειρία ευρωπαϊκών προγραμμάτων, όπως το «Erasmus», το «Leonardo da Vinci», το πρόγραμμα «Σωκράτης», μπορεί να αξιοποιηθεί στο πλαίσιο της νέας πρωτοβουλίας, αν αυτή υιοθετηθεί. Οπως καταλήγει η πρότασή μας, «η μετεξέλιξη της πρωτοβουλίας αυτής σ' ένα συγκεκριμένο σχέδιο δράσης πρέπει να βασιστεί σε εκτενή διάλογο με τους κοινωνικούς εταίρους όλων των ευρωπαϊκών περιοχών (των κρατών-μελών και των υποψηφίων χωρών της διεύρυνσης). Πρέπει να σέβεται τις αρχές της διαφάνειας και της ενδυνάμωσης των ευρωπαίων πολιτών, ενώ πρέπει να αξιοποιήσει πλήρως το τεράστιο πνευματικό κεφάλαιο και την εμπειρογνωμοσύνη όλων των κρατών-μελών. Ως πρώτο βήμα, θα μπορούσε να οριστεί μια επιτροπή από σημαντικούς ευρωπαίους πνευματικούς ανθρώπους, για να προσφέρει αρχικές υποδείξεις, ιδέες και πλαίσια για περαιτέρω ανάπτυξη».
Οταν πριν από περίπου 40 χρόνια γεννήθηκε η ιδέα μιας Ενωμένης Ευρώπης, η έννοια της ευρωπαϊκής ταυτότητας ήταν λίγο-πολύ σαφής για τις έξι χώρες που αρχικά συμμετείχαν στις Ευρωπαϊκές Κοινότητες. Οι πολιτικές, οικονομικές και πολιτισμικές αλλαγές που έχουν συνταράξει την ευρωπαϊκή ήπειρο, ιδίως τα τελευταία χρόνια, δημιουργούν ωστόσο την αδήριτη ανάγκη ενός επαναπροσδιορισμού της έννοιας της Ευρώπης: μιας Ευρώπης στην οποία η «άλλη» ιστορική και πολιτισμική τροχιά που ξεκινά από την κλασική αρχαιότητα, δηλαδή αυτή που συνδέεται με την ανατολική Ρωμαϊκή Αυτοκρατορία και με τον ορθόδοξο κόσμο, θα συμβάλει ως ισότιμη συνιστώσα στην ευρωπαϊκή ταυτότητα μιας ισχυρής, συνεκτικής, ενιαίας Ευρώπης. Μιας Ευρώπης στην οποία οι πολίτες όλων των κρατών-μελών θα αναγνωρίζουν τις διαφορές τους, αλλά θα μοιράζονται έναν ενιαίο πολιτικό πολιτισμό.