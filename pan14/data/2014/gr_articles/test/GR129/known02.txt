Η ανάληψη της διοργάνωσης των Ολυμπιακών Αγώνων του 2004 αποτελεί ένα καθοριστικό γεγονός που θα σημαδέψει ανεξίτηλα την πορεία της χώρας μας τον 21ο αιώνα. Η σύγχρονη μορφή διεξαγωγής των Ολυμπιακών Αγώνων συνίσταται στη συνύπαρξη ενός συνόλου οικονομικών, κοινωνικών, πολιτιστικών, πολεοδομικών και διοικητικών παραμέτρων.
Από τις παραμέτρους αυτές δεν λείπει η διάσταση των διεθνών σχέσεων και της δημόσιας διπλωματίας.
Η διοργάνωση των Ολυμπιακών Αγώνων μπορεί να αποτελέσει εφαλτήριο για την ολοκληρωμένη εφαρμογή του προγράμματος ανάπτυξης της χώρας και την αναδιαμόρφωση της θέσης και του ρόλου της στο «Παγκόσμιο Χωριό» που οικοδομείται. Η επιτυχία της έκβασης του εγχειρήματος που ανέλαβε η Ελλάδα θα κριθεί ουσιαστικά από τη δυνατότητα που θα επιδείξουμε ως κοινωνία να εκμεταλλευθούμε τις προοπτικές που διανοίγονται.
Η αρμονική ανάπτυξη των μητροπολιτικών κέντρων και της περιφέρειας, η συνολική ενεργοποίηση των δομών της ελληνικής κοινωνίας, καθώς και η ικανοποίηση ορισμένων βαθύτατα πολιτικών προδιαγραφών του εκσυγχρονισμού των κοινωνικών πρακτικών, όπως η προστασία του περιβάλλοντος και η κοινωνική ευαισθησία, είναι εξίσου βασικές επιδιώξεις με την καθαυτή οργανωτική επιτυχία των Αγώνων ή ακόμη και προϋποθέσεις γι' αυτήν.
Εχουμε επίσης για πρώτη φορά από το 1896 ­ ενδεχομένως μοναδική ευκαιρία κατά τη διάρκεια του ερχόμενου αιώνα ­ τη δυνατότητα να συνεισφέρουμε στον επανακαθορισμό της φυσιογνωμίας του σύγχρονου Ολυμπισμού. Τούτο γιατί η ιδιαιτερότητα της τέλεσης των Ολυμπιακών Αγώνων στην Ελλάδα διαμορφώνεται από τη μοναδικότητα της σχέσης των παραδόσεών μας με τον Ολυμπισμό.
Σε άρθρο μου στο φύλλο της 7ης Σεπτεμβρίου του «Βήματος», την εβδομάδα που η Διεθνής Ολυμπιακή Επιτροπή αποφάσιζε την ανάθεση των Ολυμπιακών Αγώνων του 2004 στην Αθήνα, έθετα το εξής ερώτημα: Μπορούμε, ανεξάρτητα από την έκβαση της υποψηφιότητάς μας, να συνεισφέρουμε αποφασιστικά στην αναβίωση μιας σημαντικής παράδοσης που χρονολογείται από την αρχαία Ελλάδα, της Ολυμπιακής εκεχειρίας; Και με αυτόν τον τρόπο μπορούμε άραγε να προσφέρουμε μια ουσιαστική συνεισφορά στη διαμόρφωση της φυσιογνωμίας του Ολυμπιακού κινήματος σήμερα, στον επαναπροσδιορισμό του ρόλου του στον σύγχρονο κόσμο;
Εμείς οι Ελληνες πρέπει να αντιμετωπίσουμε τις παραδόσεις αυτές όχι ως ιδιοκτησία μας που μπορούμε ζηλότυπα να ιδιοποιηθούμε αλλά ως κεφάλαιο ευθύνης και προσφοράς μας προς τη διεθνή κοινότητα. Αυτή η αρχή ήταν η βάση της πρότασής μου υπέρ της ανάληψης συγκεκριμένης πρωτοβουλίας. Η εκεχειρία, μαζί με την ανακάλυψη της Δημοκρατίας και την άνδρωση των επιστημών και των τεχνών, αποτελεί ουσιώδη συνεισφορά της αρχαίας Ελλάδας στην ιστορία των διεθνών σχέσεων και της δημόσιας διπλωματίας.
Με πρωτοβουλία της Διεθνούς Ολυμπιακής Επιτροπής και του προέδρου της Χουάν Αντόνιο Σάμαρανκ και τη σταθερή στήριξη της Ελλάδας, η Γενική Συνέλευση των Ηνωμένων Εθνών αποδέχθηκε με συντριπτική πλειοψηφία ψηφίσματα που καλούν τα κράτη - μέλη να απέχουν από εχθροπραξίες κατά τη διάρκεια των Αγώνων και να συνεργασθούν για την εμπέδωση των ιδεών της ειρήνης και της φιλίας των λαών. Οι διακηρύξεις του ΟΗΕ μπορεί να μην αρκούν, βεβαίως, για να γίνει «επί γης ειρήνη», αλλά ακόμη και η μερική επίτευξη ανακωχής κατά τη διάρκεια των αγώνων του Λιλεχάμερ και της Ατλάντας επέτρεψε την παροχή ανθρωπιστικής βοήθειας σε άμαχους πληθυσμούς που είχαν παγιδευθεί στο μέσον οδυνηρών συρράξεων και έδειξε τι θα μπορούσε ίσως να γίνει αν προχωρούσαμε από την απλή διακήρυξη σε συντονισμένη πρακτική δράση για την υλοποίηση της Ολυμπιακής εκεχειρίας.
Πολλοί θα χαρακτήριζαν την ιδέα αυτή «ρομαντική». Το ζητούμενο ήταν και είναι, ακριβώς, να αναληφθούν οι πρωτοβουλίες που να συνδέουν την ιδέα με ένα σχέδιο υλοποίησης, ένα πρόγραμμα αποτελεσματικής δράσης. Κατά τη διάρκεια της περιόδου διεκδίκησης των Ολυμπιακών Αγώνων του 2004, πρότεινα στον κ. Σάμαρανκ την ανάληψη πρωτοβουλιών για την ουσιαστική αναβίωση της εκεχειρίας, στο πνεύμα των ψηφισμάτων του ΟΗΕ και της πρότασης της υποψηφιότητας της Αθήνας 2004. Στους λίγους μήνες που μεσολάβησαν, με εντολή του πρωθυπουργού κ. Κ. Σημίτη, εργαστήκαμε συστηματικά για την επεξεργασία ενός συγκεκριμένου πλαισίου δράσης που στόχο του έχει να δώσει πρακτική προοπτική σε αυτή την ιδέα, που πολλοί θα θεωρούσαν «ρομαντική». Την περασμένη Δευτέρα, 12 Ιανουαρίου, είχα την ευχαρίστηση να συναντηθώ στη Λωζάννη και πάλι με τον κ. Σάμαρανκ και να συζητήσω μαζί του τις βασικές κατευθύνσεις της πρωτοβουλίας μας αυτής. Στη συνάντησή μας καταλήξαμε από κοινού στο πνεύμα και στη μορφή που θα εκλάβει αυτή η πρωτοβουλία με στόχο την υλοποίηση της Ολυμπιακής εκεχειρίας κατά τη διάρκεια των Ολυμπιακών Αγώνων και την ενδυνάμωση του ρόλου που διαδραματίζει το Ολυμπιακό Κίνημα για την οικοδόμηση της ειρήνης στον κόσμο.
Οι στόχοι της αποστολής που αναλάβαμε είναι:
* Η προετοιμασία του εδάφους για την υλοποίηση της Ολυμπιακής εκεχειρίας, σύμφωνα με το Ολυμπιακό πνεύμα.
* Η πραγματοποίηση της Ολυμπιακής εκεχειρίας κατά τη διάρκεια των Ολυμπιακών Αγώνων του 2004 και η διασφάλιση της συνέχισής της στο μέλλον.
* Η ενασχόληση με δραστηριότητες που θα ενδυναμώσουν την προσπάθεια του Ολυμπιακού Κινήματος προς την προώθηση της ειρήνης, της φιλίας και της διεθνούς κατανόησης σε όλον τον κόσμο.
Η πραγματοποίηση αυτού του στόχου έχει σχεδιασθεί με μακροπρόθεσμη προοπτική σε συνεργασία με όλα τα μέλη της Ολυμπιακής Οικογένειας, καθώς και τις Οργανωτικές Επιτροπές των Ολυμπιακών Αγώνων, που είμαστε βέβαιοι ότι θα αγκαλιάσουν και θα λάβουν ενεργό μέρος σε αυτήν την προσπάθεια. Επιπλέον, μια διευρυμένη κοινότητα διεθνών οργανισμών, μη κυβερνητικών οργανισμών, ιδρυμάτων ειρήνης, πανεπιστημίων, σχολείων, προσωπικοτήτων, χορηγών και φίλων του Ολυμπιακού Κινήματος θα μπορούσαν να συνδράμουν σε αυτό το όραμα.
Για την υλοποίηση της Ολυμπιακής εκεχειρίας προτείνουμε την ίδρυση ενός Διεθνούς Κέντρου που θα πλαισιώνεται από εξέχουσες προσωπικότητες, καλλιτέχνες, ακαδημαϊκούς, ολυμπιονίκες και πολιτικούς διεθνούς εμβελείας. Η Αρχαία Ολυμπία, ο τόπος όπου γεννήθηκαν τα Ολυμπιακά ιδεώδη και όπου πραγματοποιείται η Αφή της Ολυμπιακής Φλόγας κάθε δύο χρόνια, προβάλλει ως ο ιδανικός χώρος για την εγκατάσταση του Διεθνούς Κέντρου Ολυμπιακής Εκεχειρίας.
Οι δραστηριότητες του Κέντρου αυτού θα είναι:
* Η υλοποίηση της Ολυμπιακής εκεχειρίας κατά τη διάρκεια των Ολυμπιακών Αγώνων του 2004 και η συνέχισή της στο μέλλον.
* Η οικοδόμηση της ειρήνης σε εμπόλεμες περιοχές ως αποτέλεσμα της επίτευξης της Ολυμπιακής εκεχειρίας. Το Διεθνές Κέντρο Ολυμπιακής Εκεχειρίας θα αναλάβει ενέργειες για την προώθηση και την υποστήριξη της κατανόησης και της οικοδόμησης εμπιστοσύνης προς την οριστική εδραίωση της ειρήνης.
* Η προσφορά ανθρωπιστικής βοήθειας σε συνεργασία με τη ΔΟΕ και εξειδικευμένους φορείς των Ηνωμένων Εθνών, όπως η Ουνέσκο, ο Παγκόσμιος Οργανισμός Υγείας, η Γιούνισεφ, το Περιβαλλοντικό Πρόγραμμα του ΟΗΕ και το Πρόγραμμα κατά των Ναρκωτικών του ΟΗΕ.
* Η Οργάνωση Κατασκηνώσεων Νέων για την Ολυμπιακή Εκεχειρία στην Αρχαία Ολυμπία για νέους που προέρχονται από εμπόλεμες περιοχές, με στόχο την ενεργοποίησή τους ως πρεσβευτών της Ολυμπιακής εκεχειρίας και των Ολυμπιακών ιδεωδών.
* Η ανάπτυξη εκπαιδευτικών και ερευνητικών προγραμμάτων και η διεξαγωγή συνεδρίων, που αποτελούν αναπόσπαστο μέρος για την προώθηση της ιδέας.
* Η εκμετάλλευση της Ολυμπιακής Λαμπαδηδρομίας, η οποία κατά τους Ολυμπιακούς Αγώνες του 2004 θα διασχίσει όλες τις ηπείρους συμβολίζοντας την ενότητά τους.
* Η διακήρυξη της Αρχαίας Ολυμπίας ως Ζώνης Ειρήνης, που θα προσφέρει το ιδανικό πλαίσιο για την πραγματοποίηση της Ολυμπιακής εκεχειρίας και την προώθηση των Ολυμπιακών ιδεωδών.
Οπως συζητήσαμε με τον πρόεδρο της ΔΟΕ κ. Σάμαρανκ, η παύση των εχθροπραξιών για μία ή και δεκαπέντε ημέρες δεν αποτελεί, από μόνη της, κατόρθωμα, αν μόνη συνέπεια είναι οι εμπόλεμοι να ξαναγυρίσουν στη μάχη μετά την πάροδο της εκεχειρίας. Η ιδιαίτερη σημασία της Ολυμπιακής εκεχειρίας και του σχεδίου δράσης που επεξεργαζόμαστε έγκειται στην αξιοποίηση του χρόνου αυτού για την εμπέδωση της προοπτικής της ειρήνης.
Η ιδέα της Ολυμπιακής εκεχειρίας, της ειρήνευσης των εμπολέμων μερών πριν, κατά και μετά την τέλεση των Ολυμπιακών Αγώνων, αποτελεί μέρος μιας κληρονομιάς που ανήκει ασφαλώς συλλογικά σε όλους μας. Ενέπνευσε και εμπνέει πλήθος σκεπτομένων ανθρώπων στην Ελλάδα και σε όλο τον κόσμο. Ακόμη και στο Internet μπορεί κανείς να βρει σήμερα ομάδες εκπαιδευτικών, συλλόγους και απλούς πολίτες από διαφορετικές χώρες που την επικαλούνται ως σημαντικό μέρος της κοινής μας κληρονομιάς. Μιας προσπάθειας που, εκ προοιμίου, δεν ανήκει ούτε σε πρόσωπα ούτε σε ομάδες ή κόμματα αλλά αποτελεί κοινό στόχο και συνεισφορά της Ελλάδας σε μια διεθνή πρωτοβουλία. Γι' αυτόν τον λόγο, άλλωστε, έχω ήδη ενημερώσει για την ως σήμερα πρόοδο με επιστολή μου τον Πρόεδρο της Δημοκρατίας, τον Πρωθυπουργό, που μου εμπιστεύθηκε τον συντονισμό της πρωτοβουλίας, τους αρχηγούς των κομμάτων και άλλους φορείς της πνευματικής και πολιτικής ηγεσίας του Ελληνισμού.
Η αναβίωσή της θα προσέδιδε αίγλη στους Ολυμπιακούς Αγώνες, σε μια τέτοια προσπάθεια, παρέχοντας την ευκαιρία σε φορείς και κινήματα πολιτών από όλον τον κόσμο να συμμετάσχουν ενεργώς σε μια μικρή επανάσταση για την ειρήνη.
Η συνεισφορά της χώρας μας στην πρωτοβουλία αυτή μπορεί να επιφέρει σημαντικά οφέλη. Ισως το σημαντικότερο όμως έχει να κάνει με τη συνειδητοποίηση από όλους μας, ως πολίτες των Βαλκανίων και της Μεσογείου, ότι οι ιδέες της ειρήνης και η πρωτοβουλία μας για την υιοθέτησή τους σε μέτωπα συγκρούσεων σε διαφορετικές περιοχές της οικουμένης πρέπει να αποτελούν οδηγό συμπεριφοράς και στάσης και απέναντι στα προβλήματα της ίδιας της γεωγραφικής μας περιοχής.