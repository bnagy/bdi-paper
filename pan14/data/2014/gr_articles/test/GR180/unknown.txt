Επτά μήνες πριν από τις εκλογές της 18ης Οκτωβρίου του 1981 (Φεβρουάριος 1981) γνώριζα ότι η Νέα Δημοκρατία είχε ελάχιστες ελπίδες να κερδίσει τις εκλογές εκείνες. Δημοσκόπηση αμερικανικής εταιρείας, η οποία είχε διενεργηθεί το διάστημα μεταξύ Δεκεμβρίου 1980 - Ιανουαρίου 1981 ­ πληρωμένη από το κόμμα για λογαριασμό του ­ και μου υποβλήθηκε τον Φεβρουάριο του 1981, έδειχνε 48% για το ΠαΣοΚ και 24% για τη ΝΔ. Η καταγραφή των ενδείξεων αυτών είχε γίνει πριν από τα τραγικά γεγονότα της Θύρας 7 στο Στάδιο Καραϊσκάκη (8 Φεβρουαρίου 1981), όπου είχαν χάσει τη ζωή τους πολλοί φίλαθλοι ενώ εν συνεχεία συνέβησαν, επίσης μέσα στον Φεβρουάριο του ίδιου έτους, ο θάνατος και η κηδεία στην Ελλάδα της άλλοτε βασίλισσας Φρειδερίκης, η κατακραυγή κατά της κυβερνήσεως για την αύξηση της τιμής του ηλεκτρικού ρεύματος κατά μία(!) δραχμή, θέμα που προκάλεσε δυσμενέστατες επικρίσεις κατά της ΝΔ ακόμη και στην «Καθημερινή» της φίλης μου Ελένης Βλάχου. Τέλος, οι καταστρεπτικοί σεισμοί στην Αθήνα, στη Βοιωτία και στην Κορινθία. Στην παρουσίαση της δημοσκοπήσεως είχε καλέσει τον τότε υπουργό Εθνικής Αμυνας Ευ. Αβέρωφ, καθώς και τον γενικό γραμματέα της Προεδρίας της Δημοκρατίας Π. Μολυβιάτη, προκειμένου ο τελευταίος να ενημερώσει σχετικά τον Πρόεδρο της Δημοκρατίας.
Παρά τη μεγάλη διαφορά που, κατά τη δημοσκόπηση, χώριζε το ΠαΣοΚ από τη ΝΔ εις βάρος της τελευταίας, συνεχείς ήταν οι εργώδεις προσπάθειές μου για τη βελτίωση του κλίματος και σε κάποια φάση είχα την εντύπωση ότι το είχα επιτύχει. Παρ' όλα αυτά, τα κατά καιρούς στοιχεία έδειχναν ότι η ΝΔ υπολειπόταν ανησυχητικά του ΠαΣοΚ. Η τελευταία ενδεικτική ψυχρολουσία ήταν η παγερή υποδοχή μου κατά τη συγκέντρωση του κόμματος, την Τετάρτη πριν από την Κυριακή των εκλογών, στην Κέρκυρα και στην Αλεξανδρούπολη, δύο πόλεις που ιδιαίτερα με αγαπούσαν γιατί τις είχα ευεργετήσει στο παρελθόν ως υπουργός. Ομολογώ ότι δεν περίμενα τέτοια ψυχρότητα, όπως βέβαια δεν περίμενα εκλογικό αποτέλεσμα με 36% για τη ΝΔ και 46% για το ΠαΣοΚ.
Το απόγευμα της Κυριακής των εκλογών, συνοδευόμενος από τον υπηρεσιακό υπουργό Τύπου και Πληροφοριών Γ. Αναστασόπουλο, πήγα στο πρωθυπουργικό Γραφείο (στα Παλαιά Ανάκτορα) και εκεί, όταν έλαβα γνώση των πρώτων αποτελεσμάτων από 25 εκλογικά τμήματα, συνειδητοποίησα αμέσως το μέγεθος της ήττας της ΝΔ. Λυπήθηκα βαθύτατα, αλλά δεν έχασα την ψυχραιμία μου. Ενημέρωσα σχετικά τον Πρόεδρο της Δημοκρατίας, ο οποίος μου είπε: «Να μην θεωρείς υπεύθυνο τον εαυτό σου. Εκαμες ό,τι μπορούσες και παρά το δυσμενές αποτέλεσμα σε συγχαίρω για τις φιλότιμες και εργώδεις προσπάθειές σου». Οταν ύστερα από ένα τέταρτο περίπου έλαβα τα αποτελέσματα από το 10% των εκλογικών τμημάτων, επιβεβαίωσα όσα τηλεφωνικώς είχα ειπεί προηγουμένως στον Πρόεδρο της Δημοκρατίας.
Τηλεφώνησα στον πρόεδρο του ΠαΣοΚ Ανδρέα Παπανδρέου, τον ενημέρωσα για το εκλογικό αποτέλεσμα και τον συνεχάρην, ευχόμενος καλή επιτυχία για το καλό του τόπου και του λαού. Πρέπει εδώ να σημειώσω ότι ο Παπανδρέου ποτέ δεν περίμενε μια τόσο μεγάλη νίκη του ΠαΣοΚ. Υπογράμμισα εν συνεχεία στον νικητή αντίπαλο ότι έως την Τρίτη, μετά την Κυριακή των εκλογών, που θα υπέβαλλα την παραίτηση της κυβερνήσεώς μου, εξακολουθούσα να είμαι εγώ, φυσικά, ο πρωθυπουργός της χώρας, προσθέτοντας ότι θα με έβρισκε αντιμέτωπο κάθε απόπειρα διασαλεύσεως της τάξεως εκ μέρους οπαδών του ΠαΣοΚ που θα θριαμβολογούσαν για τη νίκη του κόμματός τους. Με διαβεβαίωσε ότι θα έδινε τις δέουσες οδηγίες, ώστε να μην υπάρξουν παρεκτροπές, πράγμα το οποίο και έκαμε. Αμέσως κατόπιν πήγα στο ξενοδοχείο «Μεγάλη Βρεταννία», όπου είχαμε εγκαταστήσει και λειτουργούσε το Κέντρο Τύπου, και ανήγγειλα στους έλληνες και ξένους δημοσιογράφους το αποτέλεσμα των εκλογών, ενημερώνοντάς τους ταυτόχρονα για την τηλεφωνική επικοινωνία που είχα με τον πρόεδρο του ΠαΣοΚ και για το περιεχόμενο της σχετικής συνομιλίας μας. Καταλήγοντας πρόσθεσα: «Εύχομαι να μη μετανοήσει ο ελληνικός λαός για τη σημερινή επιλογή του».
Μόλις έφθασα στο σπίτι μου, τηλεφώνησα και έδωσα εντολή στους υπηρεσιακούς υπουργούς Εθνικής Αμυνας, στρατηγό Κατσαδήμα, και Εσωτερικών, καθηγητή Δασκαλάκη, να παραμείνουν στα υπουργεία τους όλη τη νύχτα και να με ενημερώσουν σε περίπτωση που θα υπέπιπτε στην αντίληψή τους οποιαδήποτε ανωμαλία όσον αφορά την ασφάλεια και τη δημόσια τάξη της χώρας.
Καθώς η οικιακή βοηθός μας είχε μεταβεί στην ιδιαίτερη πατρίδα της για να ασκήσει το εκλογικό της δικαίωμα, αναγκαστήκαμε να υποστούμε, η γυναίκα μου και εγώ, τον καταιγισμό των υβριστικών τηλεφωνημάτων διαφόρων ανωνύμων και αγνώστων. Ηταν το τίμημα για τα συγχαρητήρια που είχα δώσει στον Παπανδρέου για τη νίκη του ΠαΣοΚ. Το λεξιλόγιό μας πάντως εμπλουτίστηκε με πλήθος υβριστικών και χυδαίων λέξεων, που έως εκείνη τη στιγμή μάς ήταν άγνωστες. Ισως γι' αυτόν τον λόγο ­ δηλαδή λόγω της δικής μου αηδούς εμπειρίας ­ κανένας από τους διαδόχους μου, πρωθυπουργός ή αρχηγός κόμματος που ηττήθηκε σε επόμενες εκλογές, δεν τόλμησε έκτοτε να μιμηθεί το παράδειγμά μου και έτσι παραμένω ο μοναδικός ­ τουλάχιστον μετά τη μεταπολίτευση ­ που προέβη σε αυτή την ευπρεπή κατά την αντίληψή μου δημοκρατική χειρονομία.
Το απογοητευτικό είναι ότι οι επιφυλάξεις και οι φόβοι μου, για την αδυναμία του ΠαΣοΚ να εκπληρώσει τις πλουσιοπάροχες προεκλογικές υποσχέσεις του προς τον ελληνικό λαό, δυστυχώς επιβεβαιώθηκαν από την αδιάψευστη μετεκλογική πραγματικότητα. Παρά τον πακτωλό των οικονομικών εισροών που έλαβε η Ελλάδα μετά το 1982 από τα οικεία ταμεία της ΕΟΚ (σήμερα Ευρωπαϊκής Ενωσης), καμία σημαντική οικονομική πρόοδος δεν σημειώθηκε, για να μην ειπώ ότι, σε αρκετές περιπτώσεις, υπήρξε ακόμη και οπισθοδρόμηση. Μία από τις αποδείξεις που πιστοποιούν την κακή πολιτική του ΠαΣοΚ είναι, λόγου χάρη, το γεγονός ότι η υστερούσα, τότε, Πορτογαλία, η οποία εντάχθηκε στην ΕΟΚ πέντε χρόνια αργότερα από την Ελλάδα, με δυσμενείς μάλιστα όρους έναντι των ευνοϊκότατων για τη χώρα μας, βρίσκεται σήμερα σε σαφώς καλύτερη αναπτυξιακή θέση από την πατρίδα μας. Η γυμνότητα της πολιτικής αυτής άλλωστε ­ ή μάλλον η παντελής έλλειψη πολιτικής, σε όλους σχεδόν τους τομείς ­ καταφάνηκε από τους πρώτους κιόλας μήνες που το ΠαΣοΚ ανέλαβε την κυβερνητική εξουσία, όχι μόνο από την κατεδαφιστική μανία εναντίον ακόμη και των προφανώς ορθών επιλογών των κυβερνήσεων της ΝΔ αλλά και από τον ερασιτεχνικό και αποτυχημένο έως βλαπτικό τρόπο με τον οποίο επανειλημμένως πειραματίστηκε να αναπληρώσει τα κενά των ισοπεδώσεων, χωρίς βέβαια να τα καταφέρει.
Ευτυχώς, η απειλή του Παπανδρέου και σημαινόντων στελεχών του κόμματός του περί αποχωρήσεως της Ελλάδος από την ΕΟΚ και το ΝΑΤΟ, όταν το ΠαΣοΚ θα γινόταν κυβέρνηση, δεν πραγματοποιήθηκε χάρη στους συνετούς πολιτικούς χειρισμούς του τότε Προέδρου της Δημοκρατίας Κωνσταντίνου Καραμανλή, όπως διαφαίνεται μέσα από τις σελίδες του 12ου τόμου των Αρχείων Καραμανλή. Σύμφωνα με το μνημόνιο που δημοσιεύεται στη σελίδα 243, ο Πρόεδρος της Δημοκρατίας, στις 19 Νοεμβρίου του 1982, αφού επισήμανε στον Παπανδρέου την άστοχη και βλαπτική για τη χώρα πολιτική του τελευταίου, του τόνισε ότι, αν αυτή δεν μεταβαλλόταν, θα ασκούσε τα καθήκοντα που του αναγνώριζε το Σύνταγμα. Και πρόσθεσε: «Αν φθάσουμε σε σύγκρουση, δεν είναι ανάγκη να μαλώσουμε. Θα λύσουμε τη διαφορά μας κατά τον δημοκρατικότερο τρόπο, παραπέμποντάς την στον λαό».
Ο πρωθυπουργός Α. Παπανδρέου θορυβήθηκε και έδωσε τη διαβεβαίωση - υπόσχεση ότι μόνη του επιθυμία είναι η ομαλή συνεργασία του με τον Πρόεδρο της Δημοκρατίας. Εχω τη σαφή εντύπωση ­ την οποία εξέφρασα και πρόσφατα (27 Σεπτεμβρίου 2001) σε ομιλία μου σε εκδήλωση που οργάνωσε το Ινστιτούτο Δημοκρατίας «Κωνσταντίνος Καραμανλής» για τα 20 χρόνια από την ένταξη της Ελλάδος στην ΕΟΚ (ΕΕ) ­ ότι ο Παπανδρέου δεν ήθελε, κατά βάθος, την αποχώρησή μας από την ΕΕ, γιατί, ως ευφυής πολιτικός, καταλάβαινε πολύ καλά τα μεγάλα οφέλη που είχε η χώρα μας ως πλήρες και ισότιμο μέλος της Ευρωπαϊκής Κοινότητας. Καθώς όμως ήταν δέσμιος των προεκλογικών δηλώσεών του και είχε εκτεθεί ενώπιον του λαού, ενώ παράλληλα τα στελέχη του τον πίεζαν να προχωρήσει στην πραγματοποίηση της απειλής του, αναγκαζόταν να ελίσσεται με υποκριτικούς πολιτικούς χειρισμούς και επικίνδυνες για τη χώρα κυβερνητικές πράξεις ισχυριζόμενος ότι αυτός τάχα επιθυμούσε την αποχώρηση, τον εμπόδιζε όμως ο Πρόεδρος της Δημοκρατίας, η πλήρης και σταθερή αντίθεση του οποίου καθιστούσε ανέφικτη πλέον την υλοποίηση των σχεδίων του, όπως δικαιολογούνταν στους συνεργάτες του.
Στο βιβλίο μου «Χωρίς προκατάληψη», το οποίο κυκλοφόρησε τον Δεκέμβριο του 1983, ανέλυσα λεπτομερώς τα ολέθρια σφάλματα της πολιτικής που ακολούθησε το ΠαΣοΚ κατά τη διετία Οκτωβρίου 1981 - Οκτωβρίου 1983. Εξάλλου, ζώντος του Α. Παπανδρέου, σε άρθρα και δημόσιες ομιλίες μου επανειλημμένως διατύπωσα τη γνώμη ότι ήταν ο τυχερότερος έλληνας πολιτικός του 20ού αιώνα, όχι μόνο λόγω των ευνοϊκών συνθηκών που αντιμετώπισε, της ευφυΐας του και της μεγάλης γοητείας που ασκούσε στον λαό αλλά και γιατί είχε τη συμπαράσταση ενός μεγάλου πολιτικού ­ του τότε Προέδρου της Δημοκρατίας Κωνσταντίνου Καραμανλή ­, ο οποίος, χωρίς να προβάλλει προσκόμματα, προσπαθούσε να βοηθήσει για το καλό του τόπου.
Τελειώνοντας, θα ήθελα να σημειώσω ότι, όταν επρόκειτο να απαντήσω, ως αρχηγός της αξιωματικής αντιπολιτεύσεως πλέον, στις προγραμματικές δηλώσεις της πρώτης μετά το 1981 κυβερνήσεως Παπανδρέου, κατά τη σύσκεψη με συνεργάτες μου, που έγινε στο σπίτι μου, όπου τους ανέπτυξα τις βασικές γραμμές της ομιλίας μου, ορισμένοι μού υπέδειξαν να προκαλέσω τον πρωθυπουργό να πραγματοποιήσει την προεκλογική απειλή του για αποχώρηση της Ελλάδος από ΕΟΚ και ΝΑΤΟ, αφού «ΕΟΚ και ΝΑΤΟ το ίδιο συνδικάτο» ήταν το κατά κόρον επαναλαμβανόμενο καταφρονητικό σύνθημα του κόμματός του. Αρνήθηκα να υιοθετήσω την υπόδειξή τους, γιατί πίστευα ­ και πιστεύω πάντοτε ­ ότι ο αρχηγός της αντιπολιτεύσεως δεν επιτρέπεται ούτε συγχωρείται να ασκεί αντιπολίτευση για προσωπικό όφελος ή για να βλάψει τον αντίπαλο αλλά έχει την εθνική αποστολή να χαράσσει και να εφαρμόζει πολιτική η οποία ωφελεί την πατρίδα και οδηγεί τον τόπο στην προκοπή. Απάντησα λοιπόν στους συνεργάτες μου εκείνους ότι καθήκον μου είναι όχι να εξωθήσω τον Παπανδρέου σε επιλογή καταβαραθρώσεως της χώρας αλλά, αντίθετα, να προσπαθήσω, πάση θυσία, να τον αποτρέψω από ενδεχόμενο τέτοιο καταστρεπτικό εγχείρημα.
Πέρασαν 20 χρόνια από τότε. Ποτέ δεν μετάνιωσα ούτε για την ακομμάτιστη πολιτική που ακολούθησα ούτε για τη γενικότερη στάση που τήρησα μετά την εκλογική ήττα της 18ης Οκτωβρίου 1981 έως σήμερα. Λυπάμαι μόνο, όπως πολλές φορές έχω γράψει και ειπεί, ότι η πρωθυπουργία του Α. Παπανδρέου, ενώ θα μπορούσε να ωφελήσει πολλαπλώς τον τόπο, αντίθετα τον έβλαψε.