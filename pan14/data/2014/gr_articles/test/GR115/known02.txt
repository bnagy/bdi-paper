Οι επερχόμενες εκλογές είναι ίσως εκείνες που για πρώτη φορά γίνονται χωρίς ιδεολογικές συγκρούσεις. Είναι πολύ μακριά το 1985 και η τομή μεταξύ Δεξιάς και Αριστεράς που δέσποζε, με τα «θαλασσιά», τα «πράσινα» και ενίοτε τα «κόκκινα» καφενεία στα χωριά, με τη διάκριση ανάμεσα στις «δυνάμεις του φωτός» από τη μια μεριά και τις «δυνάμεις του σκότους» από την άλλη, κατά την αξιομνημόνευτη φράση του Μένιου Κουτσόγιωργα.
Επί σειρά ετών αξιόλογοι αναλυτές και πολιτικοί στοχαστές έχουν υποστηρίξει ότι έχει μειωθεί η σημασία της τομής μεταξύ Αριστεράς και Δεξιάς (Giddens) ή ότι δεν έχει αναλυτική χρησιμότητα (Sartori) ή ότι το νόημα των δύο όρων είναι ρευστό και μεταβαλλόμενο (Caute). Βέβαια, υπάρχει και ο αντίλογος σε όλα αυτά, που προέρχεται από εκείνους που πιστεύουν ότι η διάκριση μεταξύ Αριστεράς και Δεξιάς έχει νόημα εφόσον υπάρχουν πολιτικές αντιπαραθέσεις και ότι πάντα θα υπάρχουν αυτές οι αντιπαραθέσεις στην πολιτική (Bobbio). Αυτό τονίζεται κυρίως από τους ιδεολόγους της Αριστεράς, πράγμα που είναι απολύτως φυσικό, εφόσον ο πολιτικός λόγος της Αριστεράς είναι πιο ιδεολογικοποιημένος από εκείνον της Δεξιάς και επομένως οι εκπρόσωποι της πρώτης τείνουν περισσότερο να τονίζουν τη σημασία της τομής αυτής, η οποία είναι κατ' εξοχήν ιδεολογική. Από εκεί και πέρα όμως, η αναγωγή της πολιτικής σε ιδεολογία και μόνο, αγνοώντας ή και περιφρονώντας τα ζέοντα προβλήματα που αναφύονται κάθε τόσο, είναι φενάκη που συνδέεται με την ιδεολογική κοινότητα που αντιπροσωπεύει η Αριστερά.
Και αυτό μάς φέρνει στο κύριο θέμα της νομιμότητας και της δοκιμότητας της τομής μεταξύ Δεξιάς και Αριστεράς. Η διάκριση είναι νόμιμη και δόκιμη από τη στιγμή που αναφέρεται σε δύο ιδεολογικές κοινότητες οι οποίες αντιπαρατίθενται εδώ και 200 χρόνια, κυρίως στην Ευρώπη, και αναγνωρίζονται και αυτοπροσδιορίζονται αμοιβαία μέσα από αυτή την αντιπαράθεση. Ωστόσο το περιεχόμενο των ιδεών που συναπαρτίζουν την καθεμία από τις δύο αυτές παραδόσεις είναι ρευστό και εν πολλοίς απροσδιόριστο, όπως θα φανεί πιο κάτω.
Αυτός είναι, ασφαλώς, ο λόγος για τον οποίο επιφανείς στοχαστές που ανήκουν στην αριστερή πολιτική παράδοση, όπως ο ιταλός μαρξιστής Αντόνιο Γκράμσι, αλλά και ο ίδιος ο Μαρξ, ουδέποτε χρησιμοποιούν αυτή τη διάκριση. Μάλιστα ο Γκράμσι εκφραζόταν σκωπτικός για τέτοιες «τοπογραφίες ιδεολογιών», όπως τις ονόμαζε, οι οποίες μόνο σύγχυση και αυταπάτες δημιουργούν.
Ας εξετάσουμε όμως αναλυτικά τις έννοιες της Δεξιάς και της Αριστεράς, ανεξάρτητα από τις ιστορικές ρίζες τους που πηγαίνουν πίσω στη Γαλλική Επανάσταση και στις θέσεις που έπαιρναν σε σχέση με τον πρόεδρο, αντιστοίχως, η φιλοβασιλική και η αντιβασιλική μερίδα. Εχει ακόμη νόημα αυτή η διάκριση; Εξακολουθούν οι διαιρέσεις και τα διακυβεύματα της εποχής εκείνης να έχουν αρμοδιότητα στη δική μας εποχή ­ ή, τουλάχιστον, εξακολουθεί η βασική τομή που ίσχυε τότε να υφίσταται και σήμερα, έστω με αναγωγή των βασικών ζητημάτων σε κοινούς παρονομαστές που να έχουν διαχρονικό χαρακτήρα; Και πριν απ' όλα, ισχύει ή δεν ισχύει η διάκριση μεταξύ Αριστεράς και Δεξιάς σήμερα;
Η ορθή απάντηση σε αυτό το ερώτημα είναι ότι η διάκριση ισχύει, αν αρκετοί άνθρωποι πιστεύουν ότι ισχύει, αν το φαντασιακό τους κινητοποιείται με τρόπο που να δίνει πραγματικότητα στην πίστη τους αυτή. Η Αριστερά και η Δεξιά δεν είναι παρά ονόματα που δίνουμε σε δύο ευρείες ιδεολογικές κοινότητες, δύο «φυλές», όπως ήταν οι Ιωνες και οι Δωριείς στην αρχαία Ελλάδα.
Υπήρχαν αυτές οι φυλές; Ασφαλώς και υπήρχαν, εφόσον οι περισσότεροι από τους Ελληνες της εποχής εκείνης πίστευαν ότι είχαν κοινό πρόγονο είτε τον Ιωνα είτε τον Δώρο. Μια ιδέα αποκτά «υλική δύναμη» όταν μεταβάλλεται σε συλλογική πίστη, έγραφε ο Μαρξ το 1844. Αυτό όμως δεν σημαίνει ότι πρέπει να συγχέουμε την πραγματικότητα που αντιπροσωπεύει η πίστη σε μια ιδέα με την εγκυρότητα του περιεχομένου της τελευταίας, το οποίο ενδέχεται να είναι καθαρά μυθικό. Η ιδέα της τομής μεταξύ Αριστεράς και Δεξιάς ισχύει από τη στιγμή που υφίστανται δύο ιδεολογικές κοινότητες που αυτοπροσδιορίζονται μέσα από αυτή. Εξω από τις κοινότητες αυτές, με τα ιστορικά βιώματά τους και τις κοινές παραδοχές που ισχύουν στους κόλπους της καθεμιάς, δεν υπάρχουν αναλυτικά κριτήρια διάκρισης μεταξύ τους που να τις ορίζουν ως καθολικές «ουσίες», ούτε μια ιδεολογική σταθερά που να λειτουργεί ως μήτρα αναγνώρισης της μιας ή της άλλης.
Αυτό σημαίνει, πρώτον, ότι η τομή μεταξύ Δεξιάς και Αριστεράς δεν έχει αναλυτικό αλλά ιστορικό χαρακτήρα και, δεύτερον, ότι αντλεί το νόημά της από τις ιδεολογικές κοινότητες που την υιοθετούν και όχι από το περιεχόμενο της καθεμιάς. Κατά καιρούς προστέθηκαν και αφαιρέθηκαν διάφορα ιδεολογικά στοιχεία και σύμβολα στην καθεμία από τις δύο παραδόσεις. Τα στοιχεία και τα σύμβολα αυτά έχουν συσσωματωθεί σε αυτές τις δύο παραδόσεις που αντιπαρατίθενται μεταξύ τους και είναι αμοιβαία αναγνωρίσιμες μέσα από αυτή την αντιπαράθεση, χωρίς όμως να υπάρχει για την καθεμία κάποιος κοινός παρονομαστής. Αν υπήρχε τέτοιος παρονομαστής, θα είχε νόημα η συγκριτική διαβάθμιση «αριστερότερα» για μια ιδεολογική θέση, που θα σήμαινε αυτόματα «λιγότερο δεξιά», ακριβώς όπως το «κοντινότερο» σημαίνει αυτόματα «λιγότερο μακρινό».
Αυτό όμως δεν ισχύει σήμερα όπως δεν ίσχυε και χθες. Αν πάρουμε την κοινωνική ασφάλιση ως μέτρο σύγκρισης, η πολιτική του συντηρητικού Μπίσμαρκ στη Γερμανία ήταν «αριστερότερη» από την πολιτική του Γλάδστονος την ίδια εποχή στην Αγγλία. Λίγοι όμως θα συμφωνούσαν με αυτή την κρίση, διότι είναι ξένη προς τα βιώματά μας ­ τα οποία δεν ευθυγραμμίζονται με τα ορθολογικά κριτήριά μας. Ούτε είναι δυνατόν να συνολοποιηθούν τα προγράμματα και οι θέσεις των δύο αυτών προσωπικοτήτων, ώστε να κατοχυρωθεί ποιος είναι «συνολικά» αριστερότερος ή δεξιότερος.
Για να μείνουμε στο ίδιο παράδειγμα για τη δική μας εποχή, μπορεί να πει κανείς ότι το φλέγον θέμα των επερχόμενων δεκαετιών είναι πάλι εκείνο των κοινωνικών ασφαλίσεων, αυτή τη φορά όμως σε ένα φόντο γηράσκοντος πληθυσμού στην Ευρώπη και στη Βόρεια Αμερική, όπου όλο και λιγότερα ενεργά άτομα θα χρειάζεται να εργάζονται και όλο και περισσότεροι συνταξιούχοι θα ορίζουν τους όρους του πολιτικού παιχνιδιού. Η δομική δυσλειτουργία που συνδέεται με αυτό το πρόβλημα, και που ο αμερικανός δημοσιολόγος Jonathan Rauch σε πρόσφατη μελέτη του ονομάζει «δημοσκλήρωση», δηλαδή αδυναμία επιβολής λύσης από την πολιτεία, όταν οι μηχανισμοί της είναι παγιδευμένοι από το ίδιο το σώμα που εξυπηρετεί ­ θα απασχολήσει την πολιτική ίσως περισσότερο από οτιδήποτε άλλο και θα αποτελέσει κύριο μέτωπο σύγκρουσης ανάμεσα σε διαφορετικά συμφέροντα. Σε αυτό οι έννοιες της Δεξιάς και της Αριστεράς είναι αναρμόδιες. Το ίδιο συμβαίνει και με πολλά άλλα θέματα, όπως της αποκέντρωσης, της παγκοσμιοποίησης, του περιβάλλοντος κλπ. Σε κανένα από αυτά τα θέματα δεν είναι δυνατόν να καθορισθεί μια πολιτική θέση με βάση την Αριστερά ή τη Δεξιά, διότι δεν υπάρχει ιδεολογικό μοιρογνωμόνιο που να επιτρέπει τέτοιους καθορισμούς.
Η αντίθεση μεταξύ Αριστεράς και Δεξιάς δεν είναι εννοιολογική ­ όπως εκείνη μεταξύ των «ανώτερου» και «κατώτερου» ­ αλλά παράγωγο της σύγκρουσης δύο ιδεολογικών κοινοτήτων. Δεν είναι το ασυμβίβαστο ανάμεσα στις ιδέες που προκαλεί τη σύγκρουση ανάμεσα στις δύο ιδεολογικές κοινότητες αλλά, αντίθετα, η σύγκρουση ανάμεσα στις κοινότητες αυτές που παράγει την εικόνα της απόλυτης αντίθεσης μεταξύ ιδεών.
Μόνο η ιδεολογική φενάκη παρουσιάζει διαφορετικές θέσεις ως «άκρως αντίθετες» μεταξύ τους. Και μπορούν να θεωρηθούν πράγματι ότι είναι άκρως αντίθετες, μόνο με την έννοια όμως ότι η διαφορά μεταξύ τους βιώνεται από τους οπαδούς τους ως σύγκρουση άκρων αντιθέτων. Η πίστη όμως έχει μόνο τη διάρκεια που της επιτρέπει η κοινότητα των πιστών. Οταν και οι πιστοί στην τομή της Αριστεράς και της Δεξιάς πάψουν να της αποδίδουν σημασία και οντότητα, παύει να ισχύει. Τα ετερόκλητα στοιχεία που με την πάροδο των ετών συσσωματώθηκαν για να δημιουργήσουν ενότητα και οντότητα σε αυτές τις έννοιες διασπώνται και περιπίπτουν στον κόσμο του μύθου, σαν «θραύσματα κατόπτρου», κατά την πετυχημένη έκφραση του βιολόγου καθηγητή Κώστα Β. Κριμπά.
Αυτό συντελείται σήμερα, σύμφωνα με όλες τις ενδείξεις των τάσεων της κοινής γνώμης. Λίγοι είναι οι πολίτες που πιστεύουν στη χρησιμότητα της διάκρισης μεταξύ Αριστεράς και Δεξιάς. Σε αυτό η ελληνική κοινή γνώμη συμβαδίζει με αυτή που διαμορφώνεται και στις άλλες δυτικές χώρες. Και αυτό εξηγεί και τη συσπείρωση των ψηφοφόρων, σύμφωνα με τις πρόσφατες δημοσκοπήσεις, στα δύο μεγάλα ­ και κατά τεκμήριον «αποϊδεολογικοποιημένα» ­ κόμματα. Ο ψηφοφόρος ζητεί σήμερα λιγότερα οράματα και ιδεολογία και περισσότερο πραγματισμό, συγκεκριμένες προτάσεις στην αντιμετώπιση κοινών προβλημάτων και, κυρίως, αξιοπιστία. Η τομή μεταξύ Δεξιάς και Αριστεράς έχει πολύ λίγα να πει ή να δώσει σε σχέση με αυτά.