Η ηθική ευαισθησία των μεγάλων δυνάμεων είναι επιλεκτική. Αυτή η αλήθεια επαναλαμβάνεται μονότονα τις ημέρες μας σε σχέση με τα κίνητρα των ηγετών του ΝΑΤΟ και των ΗΠΑ που βομβαρδίζουν ανηλεώς τους Σέρβους. Το σκάνδαλο έγκειται στον κυνισμό των ισχυρών, μας λένε. Διότι κλείνουν τα μάτια σε αδικίες που έχουν γίνει στους Κούρδους και στους Κυπρίους και δεν επεμβαίνουν εναντίον των Τούρκων, παρά τα βάζουν με τον σερβικό λαό. Ασφαλώς οι πραγματικοί λόγοι για την αεροπορική εισβολή κατά της Γιουγκοσλαβίας δεν βρίσκονται στο ανθρωπιστικό επιχείρημα που προβάλλεται και που συνίσταται στη δήθεν ανάγκη προστασίας των αναξιοπαθούντων Κοσοβάρων στα χέρια του Μιλόσεβιτς, αλλά σε συμφέροντα αμερικανικά, πελώρια και πολυδαίδαλα, που δεν ξεφεύγουν όμως από την αναλυτική διεισδυτικότητα των δημοσιογράφων που τα εντοπίζουν και τα εκθέτουν «σφαιρικά», μαζί με όλο το «χοντρό παιχνίδι» που παίζεται μπροστά στα έκπληκτα μάτια μας.
Ας εξετάσουμε το ειδικό βάρος αυτής της επιχειρηματολογίας, παραμερίζοντας όσο γίνεται τη συναισθηματική φόρτιση υπό την οποία εκφέρουμε κρίσεις στο θέμα αυτό τις ημέρες μας.
Προς τον σκοπό αυτό προτείνω να μεταφερθούμε ιστορικά πίσω στις απαρχές του Β' Παγκοσμίου Πολέμου και να εξετάσουμε την ηθική και πολιτική συνέπεια όχι των μεγάλων συμμαχικών δυνάμεων, αλλά των ανθρωπιστών και των προοδευτικών διανοουμένων απέναντι στον πόλεμο. Το ταξίδι αυτό στο ιστορικό παρελθόν θα μας βοηθήσει να δούμε καθαρότερα τα πράγματα σήμερα, όχι διότι η ιστορία επαναλαμβάνεται, αλλά διότι τα ιστορικά προηγούμενα μας επιτρέπουν να αξιολογήσουμε τα κριτήρια που χρησιμοποιούμε στην πολιτική και να αποτιμήσουμε τη συνέπειά μας στη χρήση τους.
Στις 3 Σεπτεμβρίου 1939 η Γαλλία και η Βρετανία κήρυξαν τον πόλεμο στη Γερμανία, η οποία είχε επιτεθεί στην Πολωνία τρεις ημέρες νωρίτερα. Ο τυπικός λόγος για τη συμμαχική κήρυξη πολέμου ήταν η ανάγκη να τιμηθούν τα σύμφωνα αμοιβαίας αμυντικής συνεργασίας που είχε υπογράψει η Πολωνία με τη Βρετανία ένα μήνα νωρίτερα και με τη Γαλλία ήδη από το 1925. Ασφαλώς και δεν ήταν αυτός ο κύριος λόγος της εμπλοκής τους σε έναν πόλεμο που καμιά τους δεν ήθελε. Διότι ίδιοι λόγοι δεν εμπόδισαν τις δύο χώρες να συναινέσουν στον διαμελισμό της Τσεχοσλοβακίας το 1938 και να κλείσουν τα μάτια μπροστά στην πλήρη απορρόφησή της στο γερμανικό Ράιχ λίγους μήνες αργότερα.
Ωστόσο κανένας ευρωπαίος ανθρωπιστής, δημοκράτης, προοδευτικός διανοούμενος, με εξαίρεση τους κομμουνιστές στην πρώτη φάση, δεν διαμαρτυρήθηκε για την επιλεκτικότητα της ευαισθησίας των Αγγλογάλλων. Κανείς δεν είπε ότι η κήρυξη πολέμου στη Γερμανία θα ήταν αποδεκτή μόνο αν οι μεγάλες δυτικές δυνάμεις αποδείκνυαν ότι τα κίνητρά τους ήταν αμιγώς αγνά και ηθικά και εφόσον η ευαισθησία τους ήταν επιλεκτική δεν θα έπρεπε να στηριχθεί η συμμαχική προσπάθεια εναντίον της ναζιστικής Γερμανίας.
Μερικοί βέβαια μετήλθαν αυτό το επιχείρημα, κυρίως στη Γαλλία. Οι ακροδεξιοί «ειρηνιστές» αντιτάσσονταν σε έναν πόλεμο που διεξαγόταν εναντίον μιας ιδεολογικά ομόδοξης χώρας. Και την ίδια στάση είχαν και οι γάλλοι κομμουνιστές μετά την υπογραφή του Γερμανοσοβιετικού Συμφώνου μη επίθεσης τον Αύγουστο του 1939, οι οποίοι κατηγορούσαν τις κυβερνήσεις της Γαλλίας και της Βρετανίας για πολεμοκαπηλία.
Ας μην παρασυρόμαστε όμως από εύκολες ιστορικές αναλογίες που παράγουν σαθρά, ενδεχομένως, επιχειρήματα, όσο και αν μας εντυπωσιάζουν οι ομοιότητες με τα σημερινά δεδομένα.
Το βασικό ερώτημα που πρέπει να μας απασχολήσει είναι αν πρέπει να θυμώνει κανείς με την υποκρισία και την επιλεκτικότητα της ρεαλπολιτίκ, δηλαδή της ρεαλιστικής αντιμετώπισης της πολιτικής πραγματικότητας χωρίς συναίσθημα και χωρίς αναστολές. Και εκεί πρέπει να δεχθεί κανείς ότι η πολιτική δεν θα ήταν πολιτική αν δεν ήταν επιλεκτική ­ από το ατομικό ρουσφέτι ως τη χάραξη μιας μακροχρόνιας στρατηγικής. Η ηθική και ιδεολογική δικαιολόγηση αυτής της επιλογής έρχεται κατόπιν εορτής, υποκριτικά ασφαλώς. Ωστόσο ορισμένες φορές τα ηθικά κριτήρια αποκτούν ιδιαίτερη πολιτική βαρύτητα. Δεν έχει καμία αποτελεσματικότητα η ηθική διαμαρτυρία κατά του μακιαβελικού κυνισμού της πολιτικής. Αντίθετα, αποτελεσματική είναι η επένδυση της πολιτικής με μια ηθική που να συμβαδίζει με τις ανάγκες της εποχής. Αυτό ακριβώς συμβαίνει σήμερα με την ιδεολογία του ανθρωπισμού, η οποία, πέρα από «μόδα», έχει γίνει ανάγκη.
Η ιδεολογία του ανθρωπισμού δεν διέπει μόνο την κοινή γνώμη αλλά και τα κέντρα λήψης αποφάσεων στις προηγμένες χώρες του κόσμου σήμερα. Η ανάγκη να συνταιριάζει η εξωτερική πολιτική με τις ηθικές επιταγές που αισθάνεται ο κοινός άνθρωπος ήταν μία από τις βασικές προεκλογικές αρχές του Εργατικού Κόμματος στην Αγγλία και σε αυτήν βάσισε ο υπουργός Εσωτερικών το σκεπτικό του όταν ανταποκρίθηκε στην αίτηση έκδοσης του Πινοτσέτ που υπέβαλε η Ισπανία.
Και αυτό μας φέρνει στην ουσία του προβλήματος. Η απόφαση της Βουλής των Λόρδων, που είναι το ανώτατο δικαστήριο της Βρετανίας, στις 25 Νοεμβρίου του 1998, η οποία αρνήθηκε να αναγνωρίσει ασυλία σε πρώην δικτάτορα με το πρόσχημα πως για ό,τι κατηγορείται ότι διέπραξε το διέπραξε ως αρχηγός κράτους και καλύπτεται από το απυρόβλητο της εθνικής κυριαρχίας, αποτελεί πραγματικό σταθμό στην πορεία της ανθρωπότητας προς την εγκαθίδρυση μιας παγκόσμιας ηθικής τάξης. Αυτό συμβαίνει διότι η απόφαση βασίστηκε σε μια αρχή κοινή με αυτήν που εφάρμοσαν και γάλλοι δικαστές στην περίπτωση του ναζιστή αρχιεγκληματία Μπάρμπι και είναι αυτή της διεθνούς δικαιοδοσίας προκειμένου περί εγκλημάτων κατά της ανθρωπότητας. Αυτά τα εγκλήματα περιλαμβάνουν τις μαζικές εκτελέσεις και εκτοπίσεις, καθώς και τη γενοκτονία, πράγματα για τα οποία κατηγορούνται «ήρωες» όπως ο Μιλόσεβιτς, ο Μλάντιτς, ο Κάρατζιτς, καθώς και ο «θρυλικός» Αρκάν ­ προσωπικότητες εξαιρετικά δημοφιλείς παρ' ημίν, μετά τη δράση τους στη Βοσνία, όπου εξολοθρεύτηκαν περισσότεροι από 100.000 μουσουλμάνοι, χωρίς να γίνει στην πλατεία Συντάγματος ούτε ένα τραγουδιστικό φεστιβάλ διαμαρτυρίας για αυτούς.
Η υπόθεση Πινοτσέτ ­ και η σθεναρή στάση της κυβέρνησης Μπλερ, παρά τις προσδοκίες των απανταχού κυνικών ηθικολόγων που προέβλεπαν ότι «για μία φορά ακόμη» οι πολιτικές σκοπιμότητες θα υπερίσχυαν της ηθικής ­ έδειξε ότι κάτι καινούργιο γεννιέται σήμερα και αυτό είναι η ανάδυση μιας νέας παγκόσμιας ηθικής τάξης που βασίζεται σε μια ιδεολογία ­ την ιδεολογία του ανθρωπισμού. Η αναγνώριση αυτής της τάξης και αυτής της ιδεολογίας σημαίνει ότι το δόγμα της εθνικής κυριαρχίας έχει πράγματι περιορισμένη ισχύ και ότι μόνο δυστυχή συντηρητικά πνεύματα διαθρηνούν αυτή την εξέλιξη. Το ότι επεμβαίνει επιλεκτικά το ΝΑΤΟ υπέρ των Κοσοβάρων και όχι υπέρ των Κούρδων είναι αναμφισβήτητο και λυπηρό. Αυτά όμως έχει η πολιτική. Είναι αδιανόητο όμως να συνεχίζεται η ανοχή εγκλημάτων κατά της ανθρωπότητας, είτε επειδή τα κίνητρα του Κλίντον ή του Μπλερ δεν είναι αμιγώς ηθικά είτε επειδή δεν πρέπει να προστατεύεται ένας αδικούμενος αν δεν προστατεύονται όλοι οι αδικούμενοι.