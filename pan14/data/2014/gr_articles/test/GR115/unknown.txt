Δεν είναι δυνατόν να αναλυθεί το πρόβλημα της τρομοκρατίας χωρίς να εγκύψει κανείς στο βασικό πρόβλημα που είναι η ανοχή που επέδειξε γι' αυτήν η «προοδευτική» κοινή γνώμη. Αυτή είναι η αφετηρία του Γιάννη Πρετεντέρη στο βιβλίο του Η αναμέτρηση, όπου μελετά τα βαθύτερα αίτια του τρομοκρατικού φαινομένου στην Ελλάδα.
Κύρια ιδέα από την οποία διαπνέεται το βιβλίο του Πρετεντέρη είναι η ανάγκη απόλυτης αντίθεσης στην τρομοκρατία, ανάγκη η οποία είναι λογική συνέπεια της αποδοχής της ιδέας της δημοκρατίας. Οταν κανείς δεν ενστερνίζεται αυτήν την ιδέα ή δεν αποδέχεται όλα όσα συνεπάγεται, σχετικοποιεί και τη στάση του για την τρομοκρατική δραστηριότητα, η οποία «νομιμοποιείται» κατά περίπτωση.
Αυτό συνέβη με την ελληνική Αριστερά μετά το 1974. Η στάση της τελευταίας έρχεται σε χτυπητή αντίθεση με εκείνη που επέδειξαν οι πολιτικές δυνάμεις της ευρωπαϊκής Αριστεράς και κυρίως οι ιταλοί κομμουνιστές υπό την ηγεσία του Ενρίκο Μπερλινγκουέρ τη δεκαετία του '70, όταν μεσουρανούσαν οι «Ερυθρές Ταξιαρχίες». Για το Ιταλικό Κομμουνιστικό Κόμμα ήταν σημαντικότερο το καθήκον οχύρωσης των δημοκρατικών θεσμών από την ιδεολογική συνάφεια με αριστερές οργανώσεις που ενεργούσαν εναντίον της δημοκρατίας. Και θα προσυπέγραφε ανεπιφύλακτα ο Μπερλινγκουέρ αυτά που λέει επιγραμματικά ο Πρετεντέρης σήμερα για την τρομοκρατία: «Με τον τρομοκράτη δεν διαφωνούμε μόνο στη μέθοδο, διαφωνούμε επί της ουσίας και εφ' όλης της ύλης... Διαφωνούμε απολύτως με τη λογική, το σκεπτικό του, την αντίληψη που έχει για την κοινωνία μας» (σ. 81).
Η απόλυτη αυτή αντίθεση προς την τρομοκρατία που εκφράζεται εδώ, δηλώνει το ριζικό ασυμβίβαστο ανάμεσα στη δημοκρατία και οποιαδήποτε ανεκτικότητα για τρομοκρατικές πράξεις.
Αυτό το ασυμβίβαστο δεν φαίνεται να έχει λάβει υπόψη της σοβαρά η Αριστερά στην Ελλάδα. Στις αναλύσεις της η χρήση της βίας δεν καταδικάζεται ποτέ απόλυτα αλλά κρίνεται το πολύ ως απλό παραστράτημα εκείνων που συνέχισαν να μετέρχονται τις βίαιες μορφές που πήρε η αντίσταση κατά της δικτατορίας και μετά το 1974.
Το νόημα αυτής της στάσης είναι σε απόλυτη συστοιχία με μια πάγια θέση της Αριστεράς στην Ελλάδα, και αυτή είναι ότι η κοινοβουλευτική (ή αστική) δημοκρατία δεν είναι παρά μια περιορισμένη μορφή δημοκρατίας, που αποτελεί ένα «πλαίσιο νομιμότητας» εντός του οποίου η χρήση της βίας κρίνεται ότι απλώς περιττεύει. Με αυτόν τον τρόπο, η αντίθεση στην τρομοκρατία σχετικοποιείται. Η αντίληψη όμως αυτή δεν είναι συμβατή με τη δημοκρατία, όπως θα φανεί σε αυτό που ακολουθεί.
Η δημοκρατία μπορεί να νοηθεί ως ένα σύστημα μέσα στο οποίο θεσμοθετείται η κριτική, ενώ συγχρόνως ενδυναμώνεται και ανανεώνεται από αυτήν. Το ίδιο το δημοκρατικό καθεστώς μπορεί να υποστεί κριτική. Απαραίτητη προϋπόθεση γι' αυτό είναι η διασφάλιση της ελευθερίας δράσης του καθενός υπό τη σκέπη του νόμου, αφήνοντας στην ελεγχόμενη πολιτική εξουσία το μονοπώλιο χρήσης βίας σε τελευταία ανάλυση. Δεν μπορεί επομένως να δείξει ανεκτικότητα το δημοκρατικό πολίτευμα για εκείνο το είδος της αμφισβήτησης που απορρίπτει έμπρακτα αυτό το πλαίσιο, χρησιμοποιώντας βίαια και παράνομα μέσα.
Μπορεί κανείς να προβάλει εδώ μια αντίρρηση που συνίσταται στο επιχείρημα tu quoque (κι εσύ το ίδιο κάνεις). Αν η δημοκρατία επιτρέπει την κριτική και την αμφισβήτηση της ίδιας της αρχής, πώς μπορεί να εσωτερικεύσει τους κανόνες και τις συνθήκες αυτής της αμφισβήτησης χωρίς να αυτοαναιρεθεί η ίδια; Ο λεγόμενος τρομοκράτης, δηλαδή ο λαϊκός αγωνιστής που αμφισβητεί τη νομιμότητα της αστικής δημοκρατίας χρησιμοποιώντας βίαια μέσα εναντίον της, δεν βρίσκεται σε συμμετρικά αντίστοιχη θέση με το δημοκρατικό κράτος που ασκεί το μονοπώλιο της βίας, μόνο και μόνο επειδή έχει τον νόμο με το μέρος του - ένα νόμο δικής του κατασκευής και έμπνευσης; Αν αυτό ευσταθεί, τότε η ιδέα σύμφωνα με την οποία το δημοκρατικό πολίτευμα είναι το μόνο που δικαιούται ηθικά να θεσπίζει και να εφαρμόζει νόμους και να ορίζει το πλαίσιο της δικής του αμφισβήτησης είναι αυτοϋπονομευόμενη.
Η δημοκρατία όμως δεν είναι ένα από τα πολλά δυνατά και ισοσθενή μεταξύ τους πλαίσια πολιτικής και διαβίωσης αλλά μια «εξελικτική καθολικότητα», όπως έλεγε ο μεγάλος αμερικανός κοινωνιολόγος Talcott Parsons, εφόσον μέσα από αυτήν τιθασεύεται η εξουσία. Η δημοκρατία παρέχει το απαραίτητο πλαίσιο διεξαγωγής κριτικής και έκφρασης κάθε ιδέας. Οποιαδήποτε θεωρία ή ιδεολογία ή πολιτική, οποιαδήποτε αρχή ή απόφαση μπορεί να υποστεί κριτική, αρκεί να μη συνοδεύεται από βίαιες πράξεις, που αποτελούν προσπάθειες επιβολής μέσα από τον τρόμο.
Η ορθότητα της διαπίστωσης του Parsons σχετίζεται επιπλέον με την αυτο-εφαρμοσιμότητα της δημοκρατικής αρχής που, όπως είδαμε, συνυφαίνεται με την αρχή της δυνατότητας αμφισβήτησης και κριτικής. Η αρχή αυτή μπορεί να εφαρμοσθεί στην ιδέα της δημοκρατίας, όχι όμως σε άλλα πολιτικά συστήματα. Δεν είναι ανεκτή η διαμφισβήτηση ή η κριτική του φυλετικού, θεοκρατικού ή ολοκληρωτικού τύπου πολιτικής οργάνωσης μέσα στο αντίστοιχό της πλαίσιο. Και η ασυμμετρία αυτή γίνεται φανερή με τον πιο πανηγυρικό τρόπο σήμερα, όπου οι ενεχόμενοι σε τρομοκρατικές ενέργειες, δηλαδή σε εχθροπραξίες κατά της δημοκρατίας, οχυρώνονται πίσω από τα δικαιώματα που τους παρέχει η τελευταία και που τα αρνήθηκαν σε αυτούς που «εκτέλεσαν».
Στην εξάρθρωση της τρομοκρατίας ο Πρετεντέρης βλέπει την ολοκληρωτική ήττα της κλειστής κοινωνίας, του πλέγματος ιδεών που εξέθρεψε την ιδέα που νομιμοποίησε σε πολλές συνειδήσεις τις ενέργειές της. Ασφαλώς ο εξευρωπαϊσμός και ο εκσυγχρονισμός της Ελλάδας (με την ευρύτερη και όχι με τη στενά πολιτική έννοια) έχουν παίξει μεγάλο ρόλο στην υποχώρηση των φαινομένων της κλειστής κοινωνίας και επομένως στην υποχώρηση των νοοτροπιών που πηγάζουν από τον φόβο της ανοιχτής κοινωνίας, της ανοιχτής πολιτικής και της παγκοσμιότητας.
Βέβαια, τα σύνδρομα κλειστής κοινωνίας εξακολουθούν να υφίστανται στη χώρα μας. Ο γιος ενός επώνυμου θύματος της τρομοκρατίας είχε πει ότι οι δράστες δολοφόνησαν τον πατέρα του επειδή δεν αντέχαν τον διάλογο. Και η αλήθεια είναι ότι ένα μεγάλο μέρος της κοινωνίας μας εξακολουθεί να κατατρύχεται από τον φόβο του διαλόγου και τον φόβο για την ανοιχτή κοινωνία. Πιστεύω όμως ότι η διάγνωση του Πρετεντέρη είναι στη βάση της ορθή. Καμία κοινωνία δεν επιτρέπει στον εαυτό της να παραμείνει για πάντα έξω από την παγκόσμια ανοιχτή κοινωνία που δημιουργείται μέρα με τη μέρα, δηλαδή έξω από το πλαίσιο μέσα στο οποίο μπορεί να αναπτυχθεί η γνώση, να προαχθεί η ευημερία, να ανθήσει η ελευθερία. Και καμία κοινωνία δεν επιλέγει την αυτοσυρρίκνωσή της, διατηρώντας τις μεθόδους σκέψης και δράσης που αντιστοιχούν στην κλειστή κοινωνία. Αυτός είναι ο λόγος για τον οποίο η ήττα της κλειστής κοινωνίας πρέπει να θεωρηθεί δεδομένη και ανεπίστρεπτη και μαζί της οι ιδέες και νοοτροπίες που εξέθρεψαν την τρομοκρατία που είναι γέννημά της.