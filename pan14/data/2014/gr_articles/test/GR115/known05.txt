Αιφνιδίασε την παγκόσμια κοινή γνώμη η απόφαση της Βουλής των Λόρδων, σύμφωνα με την οποία ο πρώην δικτάτορας της Χιλής Αουγκούστο Πινοσέτ δεν απολαμβάνει ασυλία ως ιδιώτης στην Αγγλία. Είναι δυνατόν, επομένως, με βάση αυτή τη δικαστική απόφαση, να εκδοθεί στην Ισπανία ή σε οποιαδήποτε άλλη χώρα ζητεί την έκδοσή του για να δικαστεί για κατηγορίες που εκκρεμούν εις βάρος του, όταν αυτές αφορούν εγκλήματα κατά της ανθρωπότητας.
Σε προηγούμενο άρθρο μου πάνω σε αυτό το θέμα («Οι "ήρωες" της γυμνής εξουσίας», «Το Βήμα», 1.1.1998), θεωρώντας, μαζί με την πλειονότητα των πολιτικών σχολιαστών, πιθανή την απελευθέρωση του Πινοσέτ, όχι όμως αναγκαία ή αναπόφευκτη, είχα υποστηρίξει ότι η διεθνής πίεση που ασκήθηκε για την έκδοσή του αποτελούσε ένα θετικό βήμα για τη δημοκρατία και τον ανθρωπισμό: όχι τόσο οι ιδεολογικά φορτισμένες ταραχές υπέρ ή κατά του στρατηγού όσο οι τεκμηριωμένες προσπάθειες επιφανών νομικών, αλλά και πολιτικών προσωπικοτήτων, να υπερισχύσουν ορισμένες αρχές που έχουν αναγνωρισθεί ως έχουσες παγκόσμια ισχύ. Το μεγάλο διακύβευμα της «υπόθεσης Πινοσέτ» βρίσκεται εκεί: στην εφαρμογή αυτών των αρχών και απώτερα στη θεσμική κατοχύρωσή τους και όχι στην προσωπική τύχη του ογδοντάρη πραξικοπηματία.
Με την απόφαση των πέντε νομικών της Βουλής των Λόρδων στις 25 Νοεμβρίου, η ανθρωπότητα πραγματοποίησε ένα βήμα προς την εγκαθίδρυση μιας παγκόσμιας ηθικής τάξης. Η απόφαση αυτής της πραγματικά ανεξάρτητης δικαστικής εξουσίας, σε μια από τις ωριμότερες δημοκρατίες του κόσμου, αποτελεί μια πραγματική τομή στο διεθνές δίκαιο και στην εφαρμογή του σε εθνικό δικαστήριο. Δεν οδηγεί άφευκτα στην έκδοση του πρώην δικτάτορα, εφόσον η απόφαση γι' αυτό είναι πολιτική. Απελευθέρωσε όμως τα χέρια της εκτελεστικής εξουσίας για την παράδοση του Πινοσέτ στη χώρα του ή σε οποιαδήποτε άλλη ζητεί την έκδοσή του, όπως, εκτός από την Ισπανία, είναι η Γαλλία, η Ελβετία, το Βέλγιο και άλλες, οι οποίες ζητούν την έκδοσή του προκειμένου να λογοδοτήσει για εγκλήματα που κατηγορείται ότι διέπραξε. Η απόφαση της βρετανικής κυβέρνησης, η οποία δεν είναι γνωστή καθώς γράφονται αυτές οι γραμμές, δεν επηρεάζει την ηθική και πολιτική διάσταση του θέματος.
Σημασία δεν έχει για τα δημοκρατικά ήθη η παραδειγματική τιμωρία του Πινοσέτ. Πολύ μεγαλύτερη σημασία έχει η άρνηση αναγνώρισης ασυλίας προς πρώην δικτάτορες, η οποία περιέχεται στο σκεπτικό της ιστορικής απόφασης ανώτατου δικαστηρίου με αναμφισβήτητο κύρος ανά τον κόσμο. Και αυτό συμβαίνει ακριβώς λόγω της αρχής στην οποία έμμεσα βασίζεται η απόφαση των νομικών λόρδων, η οποία ακύρωσε την πρωτόδικη απόφαση του αρχιδικαστή λόρδου Μπίνγκαμ, σύμφωνα με την οποία ο στρατηγός Πινοσέτ απολαμβάνει πλήρη ασυλία ως πρώην αρχηγός κράτους, ανεξάρτητα από εγκληματικές πράξεις για τις οποίες κατηγορείται ότι διέπραξε κατά τη διάρκεια άσκησης εξουσίας από αυτόν. Τα εγκλήματα αυτά υποτίθεται ότι δεν διαπράχθηκαν από τον ίδιο, αλλά από το κράτος της Χιλής, του οποίου ήταν αρχηγός.
Η αναγνώριση του δόγματος της εθνικής κυριαρχίας σημαίνει και αναγνώριση της ασυλίας των κατά περίπτωση εξουσιαστών, οι οποίοι καλύπτονται, υποτίθεται, από την εθνική κυριαρχία.
Αυτό όμως, αν ισχύει, σημαίνει ότι δεν μπορεί να αποδοθεί ευθύνη ακόμη και για αποδεδειγμένες ειδεχθείς πράξεις σε κανένα άτομο, αν αυτές έγιναν στο όνομα κάποιας εξουσίας, και οι εγκληματίες δικάζονται και καταδικάζονται για τις πράξεις τους παντού και πάντα, εκτός αν αυτές είναι σε μεγάλη κλίμακα και γίνονται στο όνομα της κρατικής εξουσίας. Και αυτό ακριβώς είναι εκείνο που δεν είναι αποδεκτό πλέον.
Με αργά αλλά σταθερά βήματα έχει γίνει κοινή συνείδηση ότι ορισμένες πράξεις που χαρακτηρίζονται ως εγκλήματα κατά της ανθρωπότητας δεν μπορούν να θεωρηθούν ότι αποτελούν μέρος της άσκησης της εξουσίας από τους φορείς της, με πρόσχημα ότι τα επιτάσσει η «Ρεάλπολιτικ», δηλαδή η πολιτική του ρεαλισμού ερήμην ηθικών αρχών. Σε τέτοιες περιπτώσεις θεωρείται ότι ολόκληρη η ανθρωπότητα έχει δικαιοδοσία πάνω σ' εκείνους που κατηγορούνται ότι τα διέπραξαν, οι οποίοι δεν μπορούν να καλύπτονται από την ασυλία την οποία τους προσφέρει το κράτος που εκπροσωπούν, με το πρόσχημα ότι τούτο είναι απολύτως κυρίαρχο.
Η αρχή αυτής της διεθνούς δικαιοδοσίας στο όνομα της ανθρωπότητας σημαίνει ότι οποιοδήποτε δικαστήριο στον κόσμο μπορεί να δικάσει οποιονδήποτε επί του οποίου εκκρεμούν βάσιμες κατηγορίες για διεθνώς καταδικασμένες πράξεις ως εγκλήματα κατά της ανθρωπότητας, χωρίς να εξετάζεται αν ο κατηγορούμενος ή τα θύματά του είναι υπήκοοι της χώρας που τον δικάζει. Αυτό συνέβη με τις περιπτώσεις των ναζιστών αρχιεγκληματιών Αϊχμαν και Μπάρμπι στο Ισραήλ και στη Γαλλία αντιστοίχως.
Η ανάδυση μιας νέας πραγματικότητας, που αρχίζει να έχει και πολιτική ισχύ, περιορίζει τόσο την εθνική κυριαρχία όσο και τις δυνατότητες ασυλίας σε πρώην ­ ή ίσως και νυν ­ φορείς της εξουσίας, αν βαρύνονται με ειδεχθή εγκλήματα και όχι απλώς με αυτό που ο Γκράμσι ονόμαζε «ακάθαρτες πράξεις», οι οποίες συνοδεύουν κατ' ανάγκην τη «Ρεάλπολιτικ». Η νέα αυτή πραγματικότητα γίνεται αποδεκτή από τους πολιτικούς, ακόμη και αν ορισμένες φορές δημιουργεί φοβερά διλήμματα, μπροστά στα οποία είναι αμήχανοι. Η θεσμοποίηση ορισμένων παγκόσμιων αρχών υπό μορφή διεθνούς δικαίου που να ενσωματώνεται σε διμερείς συμβάσεις θα βοηθήσει τους πολιτικούς να ξεφύγουν από αυτά τα διλήμματά τους, ιδίως μάλιστα αν θεσμοθετηθεί ειδικό διεθνές δικαστήριο για εγκλήματα κατά της ανθρωπότητας, όπου θα λογοδοτούν οι «ήρωες» της γυμνής εξουσίας, που «διέπρεψαν» στη Ρουάντα, στη Βοσνία, στο Κοσσυφοπέδιο, στη Μέση Ανατολή και στην Ινδοκίνα ­ για να αναφερθούμε σε πρόσφατα, αλλά και σε μερικά παλιότερα, παραδείγματα.
Είτε το θέλουν οι υπέρμαχοι της αρχής της απόλυτης κυριαρχίας του εθνικού κράτους είτε δεν το θέλουν, η παγκοσμιοποίηση δεν αφορά μόνο αγορές αλλά και την ηθική και πολιτική τάξη πραγμάτων που βαθμιαία επιβάλλεται στον πλανήτη. Αυτό αγνοούν όσοι βλέπουν στην «υπόθεση Πινοσέτ» μόνο τον κυνισμό των εξουσιαστών που κάνουν πλάτες ο ένας στον άλλον. Θα ήθελαν, αλλά δεν μπορούν πλέον, να το κάνουν ανενόχλητοι, διότι κάτι καινούργιο γεννιέται και παίρνει συγκεκριμένο παγκόσμιο χαρακτήρα.
Αυτή η νέα πραγματικότητα νομιμοποιεί την αρχή της διεθνούς δικαιοδοσίας, από την οποία ορμάται η πρωτοβουλία του δικαστή Γκαρθόν, ο οποίος ζήτησε αρχικά την έκδοση του πρώην δικτάτορα και ενέπνευσε τους άγγλους λόρδους-δικαστές στην ετυμηγορία τους. Αυτή η αρχή καιρός είναι να κωδικοποιηθεί νομικά και να ενσωματωθεί σε διακρατικές συμβάσεις οι οποίες να κατοχυρώνουν την υποχρεωτική ισχύ της σε εθνικά δικαστήρια και, αλίμονο, στην κυβέρνηση και στην πολιτεία που θα την καταπατήσει.
Αν αυτό συμβεί, η ισχύς της αρχής της διεθνούς δικαιοδοσίας για εγκλήματα κατά της ανθρωπότητας που βαρύνουν τον Πινοσέτ, αλλά όχι μόνο αυτόν, θα αποτελέσει στοιχείο που στο εξής θα λαμβάνουν σοβαρότατα υπόψη οι εφαρμοστές της «Ρεάλπολιτικ», την οποία οι απαισιόδοξοι θεωρούν, όχι και πολύ ρεαλιστικά, ως παντοδύναμη.