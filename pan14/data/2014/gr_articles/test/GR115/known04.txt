Την αιφνίδια παραίτησή του από τη θέση του υπουργού Οικονομικών της Γερμανίας ο Οσκαρ Λαφοντέν συνόδευσε με το πικρό σχόλιο που έκανε τον γύρο του κόσμου: «Η καρδιά δεν πουλιέται ούτε αγοράζεται στα χρηματιστήρια. Εχει μια σταθερή θέση. Χτυπάει αριστερά».
Τα γλαφυρά αυτά λόγια του «Κόκκινου Ναπολέοντα» της γερμανικής οικονομίας χειροκροτήθηκαν από τους υποστηρικτές της παλιάς σοσιαλδημοκρατίας, που έχει πλέον πεθάνει. Για άλλη μία φορά, η τομή Δεξιάς-Αριστεράς παρουσιάζεται ως ισοδύναμη της αντίθεσης μεταξύ γενναιοδωρίας και καλοσύνης («καρδιά») από τη μια μεριά και εγωισμού και πλεονεξίας («χρηματιστήριο») από την άλλη. Η αριστερή παράταξη έχει το μονοπώλιο της «καρδιάς» και της κοινωνικής ευαισθησίας. Γι' αυτό και στη διαδεδομένη γλώσσα της «πολιτικής ευπρέπειας» ο όρος «Αριστερά» χρησιμεύει ως συνώνυμο της δικαιοσύνης, της δημοκρατίας, της αρετής ή οποιασδήποτε άλλης έννοιας αξιολογείται θετικά στη δυτική πολιτιστική παράδοση.
Είναι τα πράγματα τόσο απλά; Είναι δυνατόν η πολυπλοκότητα της πολιτικής ζωής στη σύγχρονη εποχή, τα ηθικά προβλήματα που εμπλέκονται με την πολιτική σε όλες τις εκφάνσεις της, τα κοινωνικά διλήμματα που συνυφαίνονται με κάθε πολιτική επιλογή σε μια δημοκρατία να αναχθούν σε μια απλή, τοπογραφική αναπαράσταση Αριστεράς και Δεξιάς; Ο Αντόνιο Γκράμσι ­ ένας από τους μεγάλους θεωρητικούς εκφραστές της Αριστεράς ­ επέκρινε την τάση που είχαν οι ιδεολογικοί συνάδελφοί του να αναφέρονται σε «αριστερές» και «δεξιές» θέσεις, να θεωρούν ορισμένες από αυτές «περισσότερο αριστερές» ή «λιγότερο αριστερές» κτλ. Μια τέτοια «τοπογραφία ιδεολογιών», έλεγε ο Γκράμσι, βασίζεται σε πλάνη και ψευδαίσθηση.
Από τη δική του πλευρά, ο πολιτικός φιλόσοφος Ρομπέρτο Μπόμπιο, ο οποίος μάλιστα είναι ένας από τους σημαντικότερους μελετητές της σκέψης του Αντόνιο Γκράμσι, θεωρεί ότι η τομή μεταξύ Αριστεράς και Δεξιάς είναι χρήσιμη διότι εκφράζει τη συνεχή αντιπαράθεση που αποτελεί την πεμπτουσία της πολιτικής. Και με τη σειρά του ο βρετανός κοινωνιολόγος και θεωρητικός του «Τρίτου δρόμου» Αντονι Γκίντενς θεωρεί ότι η τομή αυτή είναι, αν όχι ξεπερασμένη, πάντως στερημένη του αρχικού νοήματός της. Η ταύτιση με έναν «αριστερό» ή «δεξιό» τρόπο σκέψης δεν βοηθάει, λέει ο Γκίντενς, στην εξεύρεση λύσεων σε πολλά προβλήματα που αντιμετωπίζουν σήμερα οι σύγχρονες κοινωνίες και που σχετίζονται με την αποκέντρωση, την οικολογία, την εργασία ως αξία, τη θέση μιας χώρας όσον αφορά ευρύτερες ­ ομοσπονδιακές ­ ενώσεις όπως είναι η Ευρώπη κτλ.
Αυτό συμβαίνει διότι η τομή Αριστεράς-Δεξιάς δεν αποτελεί λογική διαίρεση με οικουμενική ισχύ. Εχει τις ρίζες της στη Γαλλική Επανάσταση και τα όρια του νοήματός της είναι τα όρια της εποχής μας και του πολιτισμού μας. Αποτελεί ασφαλώς μια πραγματικότητα της πολιτικής μας κουλτούρας, μια κατηγοριακή τομή που γίνεται κατανοητή με ποικιλότροπες αποχρώσεις σε όλες τις χώρες του δυτικού κόσμου και πιο πέρα ακόμη. Το σημασιολογικό πλαίσιο όμως που έδινε νόημα στην τομή αυτή έχει αλλοιωθεί την τελευταία εικοσαετία. Η παγκοσμιοποίηση, το οικολογικό πρόβλημα της υδρογείου, η κατάρρευση του κομμουνισμού συνετέλεσαν στη μετατόπιση της προβληματικής η οποία συνδέεται με την τομή Αριστεράς-Δεξιάς.
Το σχήμα αυτό λειτουργεί ωστόσο εφόσον είναι γενικότερα αποδεκτό και κατανοητό. Σε μεγάλο βαθμό, όμως, λειτουργεί από τη στιγμή που κύριες αναφορές του αποτελούν δύο ιδεολογικές κοινότητες που αντιπαρατίθενται και η αντιπαράθεσή τους εκφράζεται τοπογραφικά, πράγμα που προσφέρει στην καθεμιά τη δυνατότητα να αυτοπροσδιορισθεί αναφορικά προς την αντίθεσή της προς την άλλη. Αν όμως μιλάμε για ιδεολογικές κοινότητες, πρέπει να δεχθούμε ότι η τομή Αριστεράς-Δεξιάς δεν έχει αντικειμενική βάση. Ισχύει εφόσον αρκετοί πιστεύουν ότι ισχύει, εφόσον τα μέλη των αντίστοιχων ιδεολογικών κοινοτήτων της Αριστεράς και της Δεξιάς πιστεύουν ότι εκφράζει τις μεταξύ τους αντιθέσεις. Είναι το αντίστοιχο της αντιπαράθεσης μεταξύ των Δωριέων και των Ιώνων: οι φυλές αυτές υπήρχαν από τη στιγμή που οι περισσότερο Ελληνες της αρχαιότητας πίστευαν ότι υπήρχαν και ο καθένας τους ταυτιζόταν με μία από αυτές.
Η τομή επομένως μεταξύ Δεξιάς και Αριστεράς είναι κοινοτική και εκφράζει διαφορετικά μεταξύ τους βιώματα και αντίθετες μεταξύ τους ευαισθησίες που συνιστούν δύο διαφορετικές παραδόσεις. Τα βιώματα αυτά είναι υποκειμενικά και περιστασιακά και όχι καθολικά ούτε αναγκαία. Δεν είναι η Αριστερά και η Δεξιά προσανατολισμένες σε ένα συγκεκριμένο πολιτικό πρόγραμμα ούτε έχει η καθεμιά τους έναν κοινό και συγχρόνως αμετάλλακτο ιδεολογικό παρονομαστή. Η καθεμιά από αυτές ήταν και είναι ιδεολογικώς πολυσυλλεκτική. Διάφορα ιδεολογικά στοιχεία και σύμβολα έχουν συσσωματωθεί με αυτές τις κοινότητες και έχουν σχηματίσει δύο παραδόσεις που τις καθιστούν αμοιβαία αναγνωρίσιμες σε συγκεκριμένο τόπο και χρόνο. Τα στοιχεία αυτά μεταβάλλονται ανάλογα με τις ιστορικές συνθήκες.
Μπορεί να πει κανείς επομένως ότι δεν υπάρχει μια ιδεολογική σταθερά στην αριστερή παράταξη, ούτε όμως και στη δεξιά. Είναι δυνατόν όμως να αντιταθεί σε αυτό ότι η ιδέα της ισότητας αποτελεί μια σταθερά για την Αριστερά που τη διαφοροποιεί από τη Δεξιά. Αλλά και αυτή η ιδέα της ισότητας με τη μια ή την άλλη μορφή είναι απόλυτα αναγνωρισμένη αρχή σε μια σύγχρονη δημοκρατία, τουλάχιστον όσον αφορά τα δικαιώματα του πολίτη. Η ιδέα του εξισωτισμού, όχι της ισότητας, είναι που γεννά διαφωνίες. Και εκεί διαφέρει όχι μόνο η συντηρητική Δεξιά και το φιλελεύθερο κέντρο από την κομμουνιστική και σοσιαλιστική Αριστερά αλλά και ένα μεγάλο μέρος της τελευταίας, που αντιπροσωπεύεται από τη σύγχρονη ευρωπαϊκή σοσιαλδημοκρατία.
Η αριστερή (ή η δεξιά) παράταξη μπορεί επομένως να οροθετηθεί ως ιδεολογική κοινότητα, ως ένας κόσμος που απαρτίζεται από άτομα τα οποία συγκινούνται από κοινά σύμβολα και που συμμερίζονται ορισμένες ιδέες οι οποίες διαρκώς μεταβάλλονται. Δεν υφίσταται όμως κοινός ιδεολογικός παρονομαστής αυτών των ιδεών και συμβόλων.
Αυτό δεν αντιλαμβάνονται όσοι παρασύρονται από την τοπογραφική απεικόνιση της αντίθεσης μεταξύ Αριστεράς και Δεξιάς και θαρρούν ότι οι δύο έννοιες παραπέμπουν σε «ουσίες» (με την αριστοτελική-μεταφυσική έννοια) και ότι μπορεί κάποια ιδέα, κάποια πολιτική, να είναι αριστερότερη ή δεξιότερη από την άλλη: «Οσο δεξιότερα τόσο καλύτερα» έλεγε το 1962 ο στρατηγός Καρδαμάκης, «όσο αριστερότερα τόσο καλύτερα» θα πουν ορισμένοι ζηλωτές της αντίθετης άποψης. Πώς, όμως, θα καθορισθεί ποιος είναι αριστερότερα ή δεξιότερα από τον άλλο; Είναι δυνατόν όμως με τη χρήση κάποιου ιδεολογικού μοιρογνωμόνιου να συγκρίνονται πολιτικές ιδέες ή προγραμματικές θέσεις ως προς την ιδεολογική τοπογραφία τους; Ως σήμερα οι πολιτικοί αναλυτές και φιλόσοφοι που ασχολήθηκαν με την τομή μεταξύ Αριστεράς και Δεξιάς δεν μπόρεσαν να ανακαλύψουν ένα τέτοιο μοιρογνωμόνιο. Γι' αυτό και οι πιο μετρημένες θεωρητικές αναλύσεις περιορίστηκαν στις ιδέες, τις τάσεις, τα προγράμματα και κατά καιρούς συνδέθηκαν με συγκεκριμένες ιδεολογικές κοινότητες, είτε της Αριστεράς είτε της Δεξιάς. Δεν προσπάθησαν να ανακαλύψουν την «ουσία» της μιας ή της άλλης. Μόνο όταν απευθύνεται ο πνευματικός άνθρωπος στα μέλη της δικής του ιδεολογικής κοινότητας ­ και όχι στο ευρύτερο κοινό ­ μπορεί επιτυχώς να μιλάει σαν να υπήρχαν πραγματικά αυτές οι «ουσίες», μόνο και μόνο διότι απευθύνεται σε μια «κοινότητα εν πίστει» στην οποία λειτουργεί ως πρωθιερέας. Και αμφιβάλλω αν αυτός είναι ο ενδεδειγμένος ρόλος του.