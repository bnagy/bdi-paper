Στο μέτρο που σχετίζονται με το σύστημα των τρεχουσών εξουσιών, όλα τα κοινωνικά φαινόμενα είναι από μιαν άποψη «πολιτικά». Τέτοιες γενικές αποφάνσεις ελάχιστα όμως συμβάλλουν για την ανάλυση των κατ' ιδίαν κοινωνικών φαινομένων. Πράγματι, η αφετηριακή παραδοχή ότι «όλα» μετέχουν εξ ορισμού της πολιτικής οδηγεί την έννοια του πολιτικού στο να απεκδύεται οποιουδήποτε ειδοποιού νοήματος. Και με αυτήν την έννοια η τρέχουσα κατάχρηση της «πολιτικολογίας» σε ό,τι αφορά τις εκφάνσεις της τρομοκρατίας απειλεί να είναι κατ' εξοχήν αποπροσανατολιστική. Στο μέτρο που οι ιδεολογικές, κοινωνικές και νομικές προεκτάσεις της τρομοκρατίας είναι άπειρες, απροσμέτρητες και εν πολλοίς απρόβλεπτες, ο καθημερινός χειρισμός της αναδεικνύεται σε καίριο πολιτικό ζήτημα και σε ένα βαθμό τουλάχιστον σε καταλύτη των πολιτικών εξελίξεων. Η υπόθεση τείνει να εξελιχθεί σε μιαν «Affaire» που συνεχίζει να επισκιάζει το σύνολο της πολιτικής καθημερινότητας. Καταλλήλως λοιπόν υποδαυλιζόμενο από τα ασύδοτα και ανεύθυνα ΜΜΕ, το κοινωνικό φαντασιακό θα κατακλύεται αναποφεύκτως και για μεγάλο χρονικό διάστημα από τις απόψεις, εκδοχές και «αποκαλύψεις» γύρω από το μείζον αυτό θέμα. Εφεξής, και περισσότερο ακόμα από ό,τι συνέβαινε πριν από τη σύλληψή τους, οι τρομοκράτες μετατράπηκαν σε πρωταγωνιστές του τρέχοντος «επικοινωνιακού δράματος».
Εστω και μόνον εκ του αποτελέσματος, η «Υπόθεση» φαίνεται να εξελίσσεται στο σημαντικότερο πολιτικοϊδεολογικό γεγονός των τελευταίων χρόνων. Από την ημέρα που τα εκρηκτικά έσκασαν στα χέρια του Σάββα Ξηρού, το νόημα, η νομιμοποίηση και η καθημερινή λειτουργία των πολιτικών μας θεσμών αναδεικνύονται και πάλι σε ρητό διακύβευμα. Είκοσι οκτώ χρόνια μετά τη μεταπολίτευση, η κοινωνία μας ομιλεί και λειτουργεί ως εάν όφειλε να αποδείξει τη σημασία της δημοκρατικής ωριμότητας στην οποία έχει φθάσει ήδη από καιρό. Η αλυσιτελής μεν αλλά εν τούτοις εκπεφρασμένη απειλή βίαιης ανατροπής του καθεστώτος έφερε στο προσκήνιο τη σημασία του αυτονόητου: αν μη τι άλλο, ο περί τρομοκρατίας λόγος εξανάγκασε τη δημοκρατία να κοιταχθεί στον καθρέφτη. Και γι' αυτό ακριβώς επιβάλλεται να ακριβολογούμε όταν χρησιμοποιούμε τον όρο «πολιτικό» σε σχέση με τα τεκταινόμενα. Είναι σαφές πως ό,τι αφορά το πραξεακό της νόημα, τις απειλούμενες επιπτώσεις της και τις ιδεολογικές της συμπαραδηλώσεις η τρομοκρατία είναι φαινόμενο καθαρά πολιτικό. Αυτό όμως δεν συνεπάγεται ότι το κοινωνικό νόημα όλων των παραμέτρων υπόθεσης επικαθορίζεται από την εν στενή εννοία πολιτική. Οι νομικές, ηθικές και ιδεολογικές συνιστώσες της τρομοκρατικής πρακτικής παραμένουν σαφώς αυτοτελείς. Το να αναφέρεται λοιπόν κανείς αδιακρίτως σε πολιτικούς κρατουμένους, πολιτικά εγκλήματα και πολιτικές δίκες είναι εξίσου εσφαλμένο και αποπροσανατολιστικό με το να αρνείται εντελώς τον πολιτικό χαρακτήρα των τεκταινομένων.
Θα αρχίσω από μια γενική παρατήρηση η οποία αφορά τη δικαιοδοτική απόληξη του τρομοκρατικού φαινομένου, τα άτομα δηλαδή που συνελήφθησαν ως ενεχόμενα στις συγκεκριμένες ενέργειες. Είναι βέβαια γεγονός ότι η δράση των ανθρώπων αυτών είχε σαφέστατα πολιτική έμπνευση. Οι δράστες στόχευαν στην υπονόμευση και ανατροπή του κοινωνικού καθεστώτος. Οι υπόδικοι της 17 Νοέμβρη όμως δεν είναι, και δεν μπορεί κατά κανέναν τρόπο να θεωρούνται, πολιτικοί κρατούμενοι, αν τουλάχιστον θέλουμε να προσδώσουμε στη λέξη κάποια ειδοποιό σημασία. Πολιτικοί κρατούμενοι δεν είναι εκείνοι που έχουν πολιτικές απόψεις και ιδέες που απαρέσκουν στο σύστημα της εξουσίας ή ακόμα και εκείνοι που επιθυμούν να το ανατρέψουν αλλά εκείνοι που διώκονται για τις ιδέες τους και τις προθέσεις αυτές και μόνον. Και με αυτή την έννοια το ιστορικό νόημα του όρου «πολιτικός κρατούμενος» απορρέει από την αφετηριακή δημοκρατική πεποίθηση ότι ουδείς επιτρέπεται να διώκεται για τις οποιεσδήποτε ιδέες του. Η συνταγματικά κατοχυρωμένη ελευθερία της συνείδησης οδηγεί λοιπόν στο να μην είναι δυνατόν να υπάρχουν τέτοιες πολιτικές διώξεις στα ευνομούμενα δημοκρατικά καθεστώτα. Και έτσι, από τη στιγμή που κανείς δεν καταδιώκεται για τις γνώμες του ή για τις πεποιθήσεις του και κανείς δεν ελέγχεται ή καταστέλλεται για τα φρονήματά του, δεν είναι δυνατόν να υπάρχουν κατά κυριολεξίαν πολιτικοί κρατούμενοι. Οι θεμελιώδεις αυτές αρχές αναγνωρίζονται ρητά από το ισχύον Σύνταγμα. Και η χώρα μας σέβεται σχολαστικά, ίσως μάλιστα και υποδειγματικά, όλες τις αρχές του δημοκρατικού κράτους δικαίου.
Είναι λοιπόν σαφές ότι οι σημερινοί υπόδικοι κατηγορούνται και έχουν προφυλακισθεί για τις συγκεκριμένες εγκληματικές τους πράξεις και ανεξάρτητα από τα οποιαδήποτε φρονήματά τους. Στο σημείο αυτό δε κανείς δεν δικαιούται να ισχυρισθεί το αντίθετο. Και αυτό όμως αποτελεί μια δεύτερη παρατήρηση: αν τα εγκλήματα των τρομοκρατών δεν είναι καθαρά πολιτικά εν στενή εννοία, δεν είναι κατά κυριολεξίαν ούτε απλώς «κοινά». Αποτελούν μεν εγκλήματα του κοινού ποινικού δικαίου, τα οποία όμως, καθώς τουλάχιστον φαίνεται, έγιναν με βάση συγκεκριμένα πολιτικά κίνητρα. Οσο αποκρουστικές και αν φαντάζουν και όσο παρανοϊκές και αν υπήρξαν, η απόφαση των εγκληματικών ενεργειών και η επιλογή των θυμάτων έγιναν για πολιτικούς λόγους με την ευρεία έννοια του όρου. Αν θέλουμε λοιπόν να ορθολογιζόμαστε, τα εγκλήματα είναι ταυτοχρόνως πολιτικά και κοινά, δηλαδή «μεικτά», με την έννοια που τους προσδίδονταν στο Σύνταγμα του 1952. Και είναι γεγονός ότι η ρητή αναγνώριση του μεικτού χαρακτήρα των εγκλημάτων είναι δυνατόν να έχει ορισμένες έννομες συνέπειες, για τις οποίες αρμόδιο να κρίνει είναι το δικαστήριο. Το νομικό ζήτημα είναι βέβαια περίπλοκο και αμφιλεγόμενο. Ούτως ή άλλως, όμως, οι συνέπειες αυτές είναι πλέον ήσσονος σημασίας από τη στιγμή που καταργήθηκε η θανατική ποινή.
Με αυτή την έννοια το νομικό ζήτημα του κατά πόσον τα εγκλήματα είναι πολιτικά θα λυθεί τελικώς από τα αρμόδια δικαιοδοτικά όργανα. Το ζήτημα όμως δεν είναι τόσο νομικό όσο συμβολικό και ιδεολογικό. Στη χώρα μας τουλάχιστον οι ιστορικές καταβολές του όρου «πολιτικό έγκλημα» παραπέμπουν στους αγώνες εναντίον της αυταρχίας και της δικτατορίας. Στο σημείο αυτό λοιπόν ακριβώς θα πρέπει να είμαστε σαφείς. Η αποδοχή της εύλογης άποψης ότι τα εγκλήματα είναι από νομική άποψη «μεικτά» δεν μπορεί να συνεπάγεται ή να υπαινίσσεται ότι τα εγκλήματα αυτά είναι από ουσιαστική και ηθική άποψη λιγότερο στυγερά. Οι πολιτικές δολοφονίες δεν επισύρουν επιεικέστερη ποινή από τις κοινές ούτε απαιτούν ελαφρότερη σωφρονιστική μεταχείριση. Η αναγωγή μιας εγκληματικής πράξης σε μιαν «ιδεολογία» δεν την καθιστά ούτε συγγνωστή ούτε κατανοητή ούτε λιγότερο ειδεχθή. Από την άποψη της ποινικής και σωφρονιστικής τους αντιμετώπισης, λοιπόν, οι τρομοκράτες είναι και οφείλουν να αντιμετωπισθούν ως κοινοί εγκληματίες. Σήμερα ως υπόδικοι και αύριο ως κατάδικοι, έχουν όλα δίχως εξαίρεση τα δικαιώματα που αναγνωρίζονται στους εν γένει κατηγορουμένους και παραβάτες των κανόνων του δικαίου αλλά μόνον αυτά. Δεν δικαιούνται λοιπόν ούτε να διεκδικούν ειδικά προνόμια ούτε να προτάσσουν την «ιδεολογία» τους ως ελαφρυντικό.
Τέλος, ο μεικτός χαρακτήρας των εγκλημάτων συνεπιφέρει και μιαν άλλη διάσταση. Ακριβώς επειδή τα κίνητρα υπήρξαν πολιτικά ή και πολιτικά, στην κοινωνική και ηθική απαξία των ίδιων των πράξεων προστίθεται επιπλέον και η σημαντικότερη διάσταση της πλήρους πολιτικής απαξίας. Μιας απαξίας διάχυτης και καθολικής που αναφέρεται στην απαράδεκτη και επικίνδυνη και ταυτοχρόνως ανιστόρητη, αλυσιτελή και βλακώδη αμφισβήτηση των αρχών που διέπουν τη δημοκρατική συμβίωση. Πράγματι, το θεμελιώδες κεκτημένο του νομικού μας πολιτισμού είναι η αναπαλλοτρίωτη δημοκρατική πολιτειακή συγκρότηση. Ολα δίχως εξαίρεση τα προβλήματα μπορούν και οφείλουν να λύνονται με τις έννομες διαδικασίες που προβλέπουν οι δημοκρατικοί θεσμοί. Οι τραγικές εμπειρίες του 20ού αιώνα δείχνουν άλλωστε σε τι οδηγεί η οποιαδήποτε βίαιη εκτροπή για οποιονδήποτε λόγο. Η κύρια κατάκτηση του νομικού και πολιτικού μας πολιτισμού εντοπίζεται στην καθολική αποδοχή του αξιώματος που αποκλείει εντελώς την πολιτική βία στις δημοκρατικές πολιτείες.
Στο συγκεκριμένο λοιπόν ιστορικοκοινωνικό πλαίσιο οι επικείμενες δίκες θα είναι κατ' ανάγκην, και πρέπει να είναι, πολιτικές. Οχι βέβαια με την έννοια των πολιτικών δικών που χαρακτηρίζουν τα αυταρχικά και αντιδημοκρατικά καθεστώτα. Αλλά με την έννοια ότι στη δίκη των μεικτών εγκλημάτων των τρομοκρατών θα «δικασθεί» και η ίδια η τρομοκρατία ως κατ' εξοχήν αντιδημοκρατική και πολιτικά εγκληματική επιλογή. Τελικώς, λοιπόν, το ιστορικό αντικείμενο της επερχόμενης δίκης δεν θα στραφεί μόνο γύρω από τη λίγο-πολύ δεδομένη και ομολογημένη συμμετοχή των δραστών στις ενέργειες για τις οποίες κατηγορούνται. Θα στραφεί επίσης, και ίσως κυρίως, γύρω από την αναπαλλοτρίωτη και μη διαπραγματεύσιμη σημασία της λειτουργίας των δημοκρατικών θεσμών, γύρω από το ιστορικό, ηθικό και πολιτικό αδιέξοδο όλων των βίαιων μορφών δράσης που κατατείνουν στην ανατροπή ή στην αποδυνάμωση της δημοκρατίας και γύρω από την ανάγκη να απορρίπτονται απερίφραστα και ανεπιφύλακτα όλες οι μορφές αντιδημοκρατικής πολιτικής βίας. Και η δίκη αυτή των λέξεων, των νοημάτων και των αφετηριακών αξιών βρίσκεται ήδη επί θύραις.
Ετσι η κατ' εξοχήν πολιτική αυτή δίκη δεν επιτρέπεται κατά κανέναν τρόπο να φοβίζει τη δημοκρατία. Αντιθέτως, η δημόσια συζήτηση γύρω από τα ανυπέρθετα όρια και τους κανονισμούς της πολιτικής δράσης ενδυναμώνει τη δημοκρατική πεποίθηση στις πιο θεμελιώδεις πλευρές της. Οι επικείμενες μάχες των εντυπώσεων, οι συγκρούσεις των διακυβευομένων πολιτικών συμφερόντων και των αντίπαλων ηθικοπολιτικών κόσμων δεν μπορεί λοιπόν αλλά ούτε και πρέπει να θεωρηθούν δευτερεύουσα παράμετρος των εξελίξεων. Η δημοκρατία είναι υποχρεωμένη να αμύνεται σύμφωνα με τους νόμους και δεν μπορεί να φοβάται τη δημοσιοποίηση του ιδεολογικού και πολιτικού χάους που τη χωρίζει από εκείνους που βιαιοπραγούν εναντίον της. Και γι' αυτό ακριβώς είναι αναγκαίο να προβάλλεται όχι μόνον η καθαρά δικαστική και δικαιοδοτική σκοπιμότητα του ποινικού κολασμού των τρομοκρατών αλλά και η πολιτειακή και ηθική σκοπιμότητα της πάταξης της πολιτικής βίας. Το κύριο ιστορικό αιτούμενο της τρέχουσας διαδικασίας δεν είναι απλώς να τιμωρηθεί αυστηρά μια δράκα εγκληματιών ή να ικανοποιηθεί το τρέχον περί δικαίου αίσθημα. Το κύριο αιτούμενο είναι να γίνει γενικά καταληπτή η θεμελιώδης κοινωνική και πολιτική σημασία της συντήρησης και ενίσχυσης των δημοκρατικών θεσμών ενάντια σε κάθε προσπάθεια βίαιης αποσταθεροποίησής τους. Και σε αυτό ακριβώς εντοπίζεται η ιστορική παραδειγματικότητα της δικαιοδοτικής διαδικασίας που άρχισε. Αν οι κρατούμενοι δεν είναι πολιτικοί κρατούμενοι και αν τα ειδεχθή εγκλήματα θα πρέπει να θεωρηθούν «μεικτά», η τεράστια σημασία της δίκης είναι κατ' εξοχήν πολιτική, ίσως μάλιστα και πολιτειακή.