Την εποχή που ο ποιητής Μανόλης Αναγνωστάκης κρατούσε το βιβλιοπωλείο «Βιβλιοθήκη» συνεταιρικά με τον εκλιπόντα μυθιστοριογράφο Γιάννη Πάνου, στη Θεσσαλονίκη, εισήλθε μια κυρία βιαστική: «Αχ, δώστε μου ένα μυθιστόρημα για το Σαββατοκύριακο, φεύγουμε για Χαλκιδική, έχω παρκάρει απ' έξω, θα με γράψουν!». Ο Πάνου κοίταξε τον Αναγνωστάκη και ο ποιητής πρότεινε: «Γιάννη, δώσ' της το Χαμένο Σαββατοκύριακο», η κυρία χάρηκε και ο Πάνου της το τύλιξε με παροιμιώδη αυτοσυγκράτηση. Στα καλά βιβλιοπωλεία εκτυλίσσονται οι φιλαναγνωστικές ιστορίες του λεπτού. Οσο για φέτος, μόνο οι εκκρεμότητες καθυστερούν τη «διαρκή εξόρμηση στο άντυτο των πλαζ» ­ για λίγο: ο Ιούλιος μας έφθασε, από κοντά και ο Αύγουστος με τον ρυμουλκούμενο Σεπτέμβρη: οι διακοπές περνούν ωραία με ψάρι, γνωριμίες, διάβασμα και αντιηλιακά. Από τα τέσσερα, θα μιλήσουμε για το τρίτο.
Ο φιλόσοφος Σωκράτης είχε ορεχτεί ένα βιβλίο του Αναξαγόρα, που το διάβαζε μεγαλόφωνα κάποιος συμπολίτης του, και του το άρπαξε μέσ' από τα χέρια. Πολύ πριν από εκείνη την απόσπαση, είχε προηγηθεί η αναγνωστική τριβή στα χνάρια που άφηναν τα πουλιά πάνω στις ξεραμένες λάσπες της Μεσοποταμίας, ενώ ως σήμερα «διαβάζουμε» το πεπρωμένο στην παλάμη ή στον ντελβέ και τις κινήσεις της ψυχής στον γραφικό χαρακτήρα· έχουμε δει εξάλλου το «Εν τούτω Νίκα» στον ενύπνιο ουρανό και συλλαβίσαμε τον / την / το «Παραρλάμα» του Δημοσθένη Βουτυρά σε ντουβάρι φούρνου· υποτονθορύζουμε με το ψαλτήρι στο χέρι, διαβάζουμε στο προσκεφάλι του παιδιού, «διαβάζουμε» τη σκέψη στο βλέμμα, «διαβάζουμε "βουλωμένο γράμμα"», «κατεβαίνουμε διαβασμένοι» στο γήπεδο ή «διαβάζουμε την πάσα» ­ με την ευκαιρία, μια γνωστή πλην αθησαύριστη λέξη είναι το «διαβαστερό μυθιστόρημα» (μα και το «πιασ[ι]άρικο βιβλίο» ωριμάζει για τους λεξικογράφους του) ­ ενώ όλο και κάποιος «πάει αδιάβαστος».
Στην κλασική αρχαιότητα ενασκούσε το επάγγελμα του αναγνώστη ο εγγράμματος δούλος ή ο απελεύθερος που εκφωνούσε για τον κύριό του λογοτεχνικά (και άλλα) κείμενα σε ώρες δείπνου, περισυλλογής, χαλάρωσης. Οι Ρωμαίοι είχαν τους lectores για την απαγγελία κατ' οίκον ή για δημόσιες ακροάσεις. Οι θρησκευτικοί μας λειτουργοί εξάλλου είναι αυθεντικοί επαγγελματίες αναγνώστες· ως βαθμός της Ορθόδοξης Εκκλησίας, «αναγνώστης» είναι κατ' αρχήν εκείνος που διαβάζει εδάφια στο «ποίμνιο» με τον γνωστό ένρινο τρόπο, με τον οποίο η απολιθωμένη προσωδία κατισχύει και ενταφιάζει το περιεχόμενο.
Οι επαγγελματίες αναγνώστες διαβάζουν ακόμη και αντίθετα προς την επιθυμία τους να διακόψουν την ανάγνωση: ο ηθοποιός λόγου χάρη είναι αναγνώστης βούλησης, καθ' όσον συνεχίζει την ανάγνωση στην πρόβα αναστέλλοντας το χάσμημα της στιγμής. Εδώ θα περιοριστούμε στους ερασιτέχνες, ακριβέστερα στους προαιρετικούς αναγνώστες, που διαβάζουν επειδή αυτό ήταν ό,τι καλύτερο είχαν να κάνουν στη συγκεκριμένη φάση: διαβάζουν για τον εμπλουτισμό της ζωής τους (την τόνωση ή την υποκατάστασή της), χωρίς καταναγκαστική σκοπιμότητα όπως των εξετάσεων για τα σήματα της τροχαίας.
Τέτοια, θυμική, εσωτερικού αναγκαστικού αιτίου ανάγνωση, κάνει ο ήρωας του καβαφικού ποιήματος «Εν Εσπέρα», που ηδονίζεται από την «απήχησι των ημερών της ηδονής» με απανωτές αναγνώσεις:
«στα χέρια μου ένα γράμμα ξαναπήρα,
και διάβαζα πάλι και πάλι ως
που έλειψε το φως.
Και βγήκα στο μπαλκόνι μελαγχολικά...»
(Εν Εσπέρα)
Σωπηλά ή φωναχτά διαβάζει ο καβαφικός αναγνώστης; Ψελλίζοντας, μηρυκάζοντας, bouche fermee, όπως τον προσκαλούν οι αράδες. Οι αλλεπάλληλες και φωναχτές, δημόσιες μάλιστα, αναγνώσεις ήσαν παλιά κοινή συνήθεια, που προσέδιδε στην αναγνωστική πράξη την πλήρη της υπόσταση: την επιστολή του ξενιτεμένου τη διάβαζε ο εγγράμματος εις επήκοον (και με τις φατικές ή άλλες παρεμβολές) της οικογενειακής ολομέλειας και των παρατυχόντων. Ακολουθούσε μία τουλάχιστον επιβεβαιωτική ανάγνωση (ad verificationem, όπως στις αριθμητικές πράξεις) ενώ, σε επόμενη φάση, επαναλαμβάνονταν οι αναγνώσεις με εμβόλιμα σχόλια και στεναγμούς, για τους λίγους (αποκλειστικά για τη μητέρα κ.ο.κ.). Στην προκαπιταλιστική εποχή σπάνιζαν ωστόσο οι «αναγνώστες δωματίου», στο μέτρο που το δωμάτιο δεν αυτονομούνταν από το υπόλοιπο σπίτι. Σε περασμένες εποχές εξάλλου, όταν η εξατομίκευση ήταν αμυδρή, η ανάγνωση σήμαινε κατά κανόνα την πράξη της φωναχτής ανάγνωσης, που την εκτελούμε με την (αισθητή ή) υποθετική παρουσία ενός (φυσικού ή) δυνητικού ακροατηρίου, που αρτιώνει την ανάγνωση: γιατί ακόμη και στα πιο ξελιγωμένα, δωματίσια διαβάσματά μας, εκεί όπου συχνά υπερτερούν οι παραισθήσεις του ιδιωτικού, η αναγνωστική πράξη κατορθώνεται στον βαθμό που μαζί μας συνδιαβάζει και ο άλλος ­ ο φαντασμαγορικός εκπρόσωπος της ανθρώπινης κοινότητας.
Οι σημερινοί προαιρετικοί αναγνώστες είναι πολλαπλάσιοι από τους παλιούς, γι' αυτό και συχνά επιμερίζονται σε κατηγορίες: ο τακτικός αναγνώστης μιας σειράς «βιβλίων τσέπης» λόγου χάρη, που την επόμενη ημέρα πετάει τη μισοδιαβασμένη νουβέλα στα αζήτητα, διαφέρει από τον συστηματικό αναγνώστη του Β' Παγκοσμίου Πολέμου που ξαναδιαβάζει με δέος τις ίδιες πάντα σελίδες του ίδιου τόμου. Μια συνοπτική παρουσίαση των αναγνωστών θα θυμίσει είτε τις αναγνωστικές εκδοχές ενός και του αυτού χρήστη είτε συνήθειες «που ήσαν μια φορά». Πρόσφατα πάντως μου δόθηκε η αφορμή, από τη χρήσιμη στατιστική καταγραφή της «αναγνωστικής συμπεριφοράς των Ελλήνων» που πραγματοποίησε το Εθνικό Κέντρο Βιβλίου (βλέπε πρόσφατη παρουσίαση από την κυρία Λ. Κέζα: «Πώς διαβάζουμε», «Το Βήμα», 16 Μαΐου), όπου ανάμεσα στα άλλα επαληθεύεται ό,τι υποψιαζόμασταν: «Εκείνοι που δεν αγαπούν το βιβλίο δεν διαβάζουν ούτε και εφημερίδα στην πλειονότητά τους» και, θα έλεγα, ισχύει και το αντίστροφο. Επιπλέον, ένα χριστουγεννιάτικο (1998) διήγημα της κυρίας Αμάντας Μιχαλοπούλου περιέγραφε τη στενή σχέση μιας αλλοιωμένης από τη ζωή πωλήτριας βιβλιοπωλείου με το «αντικείμενο του πόθου» (η ίδια συγγραφεύς έχει δημοσιεύσει παλαιότερα και ένα κείμενο για τις αναγνωστικές στάσεις). Παρακάτω εκθέτω τις περιπτώσεις αναγνωστών (ή εκδοχές του ενιαίου αναγνώστη) χωρίς συστηματική σειρά.
* Ο ορθός αναγνώστης (recitator errectus). Διαβάζει με το βιβλίο απιθωμένο στο λογείο ή κρατώντας το χωρίς υποστήριξη στα χέρια. Τούτη είναι η πιο παρωχημένη αναγνωστική στάση ­ η αντικειμενικότερη, ωστόσο, καθώς υλοποιεί την κυριολεκτική σημασία που έχει ο «ορθός λόγος» στην περίπτωση: λόγος που εκφωνείται με την εγρήγορη ορθοστασία του πνεύματος. Το είδος επιζεί (α) στον σύγχρονο αναγνώστη τοίχου (των συνθημάτων, των κηδειόχαρτων, των πινάκων με ανακοινώσεις ­ που δεν τον αφορούν αλλά τις διαβάζει από κοινωνική περιέργεια ­ των στοιχείων που έχουν χαραχθεί στο χώμα, στην άμμο, στο άπηχτο τσιμέντο κτλ.)· (β) στον αναγνώστη περιπτέρου (των αναρτημένων εντύπων)· (γ) στον πλαγιοκοπούντα λαθραναγνώστη (στο αστικό λεωφορείο)· (δ) στον ψευδαναγνώστη, που τον ξέρουμε και από τις αστυνομικές και τις κατασκοπευτικές ταινίες: όρθιον, με την πλάτη στην κολόνα του δρόμου, να έχει τάχα βυθιστεί στην εφημερίδα του. Ο άρπαξ (raptor: ο Σωκράτης στην εισαγωγή μου) είναι υποπερίπτωση του ορθού ή του περιπτερικού αναγνώστη, μια παιδική ή παλιμπαιδική εκδοχή του.
* Ο καθιστ[ικ]ός αναγνώστης (sed[isc]ens). Η επικρατούσα στάση στα προαιρετικά όσο και στα υποχρεωτικά (λ.χ. σχολικές εξετάσεις) διαβάσματα. Παρά τα συγκριτικά της πλεονεκτήματα (που αφορούν τη στάση του κορμιού αλλά και τη βολικότερη χρήση παράλληλων βιβλίων, μικροσύνεργων και τονωτικών), η καθιστή στάση υστερεί σε ήθος ως προς την όρθια: κανείς καθιστός αναγνώστης δεν μπορεί να αφομοιώσει τα υψηλά νοήματα ­ γι' αυτό, όταν τα «πιάνουμε», πετιόμαστε όρθιοι. Τούτη η στάση παράγει περισσότερες παραισθήσεις από την ορθή, πενιχρές όμως συγκριτικά με την ύπτια.
* Ο ύπτιος (σπανιότερα πρηνής) αναγνώστης (supinus). Συχνά η σωματική αίσθηση ατονεί στη στάση αυτή· ως ακολούθημα της ατονίας χαλαρώνει η επήρεια του κειμένου· το πράγμα αναπληρώνει η παραίσθηση, που εύκολα την εκλύουμε στην ύπτια στάση: τα πιο «απογειωμένα» διαβάσματα τελούνται ανάσκελα.
* Ο περιπατητικός αναγνώστης (peripateticus). Είναι γνωστό το ρίσκο της ανάγνωσης στο πεζοδρόμιο, στην αλέα, στην «ουρά», από τη μια στάση του λεωφορείου ως την επόμενη, ανεβαίνοντας τις σκάλες ή με το ασανσέρ, από τη μια άκρη του δωματίου ως την άλλη: μια πιεσμένη περιδιάβαση στο περιοδικό ή στη στήλη εφημερίδας. Μερικοί το ευχαριστιούνται έτσι ή μόνο έτσι.
* Ο τακτός αναγνώστης (tempestivus). Διαβάζει μόνο σε τακτές (λ.χ. απογευματινές) ώρες ή πιο πολύ τον χειμώνα και το καλοκαίρι ελάχιστα ή το αντίστροφο κ.ο.κ.
* Ο χωρικός αναγνώστης (localis). Συναρτά την ανάγνωση με επιλεγμένους χώρους (δημόσιους ή ιδιωτικούς ή συνδυασμό των μεν με τους δε). Σε ορισμένους τέτοιους αναγνώστες ο χώρος υποβάλλει το είδος του βιβλίου που θα διαβάσουν και συνήθως επιδιώκουν τις αντιθέσεις: αφρικανούς ποιητές στο χιονοδρομικό λημέρι, παπαδιαμαντικά ειδύλλια στην τύρβη των Αθηνών, Γκόγκολ στην πλαζ.
* Ο αναγνώστης μεγέθους (recitator magnitudine). Προμηθεύεται εφημερίδες, περιοδικά και βιβλία με κυρίαρχο κριτήριο το σχήμα και, δευτερευόντως, τον όγκο τους: σιχαίνεται λ.χ. το ταμπλόιντ, λατρεύει τους βαρείς τόμους των μεγάλων λεξικών ή διαβάζει μόνο βιβλία τσέπης κ.ο.κ.
* Ο μεικτός αναγνώστης (mixtus). Μείγμα του τακτού και του χωρικού αναγνώστη: με ώρες και χώρους αποκλειστικούς και ορισμένους.
* Ο ιδιωτικός αναγνώστης (privatus). Διαβάζει απομονωμένος (γραφείο, κουσέτα, κουκέτα, τουαλέτα, κελί, θαλάσσιο στρώμα κτλ.) και απολαμβάνει τους ήχους της αναγνωστικής χειρωναξίας (θρόισμα των σελίδων).
* Ο αγοραίος αναγνώστης (publicus). Επιτελεί την ανάγνωση ως δημόσια λειτουργία σε ανοιχτό ή κλειστό χώρο (αναγνωστήριο, καφετέρια, αίθουσα αναμονής, τρένο, νυχτερινή βάρδια στο ταξί, κερκίδα γηπέδου, ρεσεψιόν, ένδον του περιπτέρου κ.ο.κ.).
* Ο πολυαναγνώστης ή «βιβλιοφάγος» (multivolus). Διαβάζει δύο τουλάχιστον βιβλία παράλληλα και τα έχει διαθέσιμα στον χώρο όπου τα άρχισε (λ.χ. οι μυθιστορίες στην κρεβατοκάμαρη, τα ποιήματα στο γραφείο, τα επιστημονικής φαντασίας στο εξοχικό κ.ο.κ.). Απαράβατος κανόνας: ποτέ τα αρχινισμένα βιβλία δεν είναι του ίδιου συγγραφέα. Η πρόσληψη των διαφορετικών συγγραφικών υφών εμπλουτίζει την αναγνωστική απόλαυση (recitator comparativus). Ενδεχομένως, τα ξεκινημένα βιβλία είναι γραμμένα και σε διαφορετικές γλώσσες. Ξεχωριστή περίπτωση αποτελούν ο ειδικός, ο βιβλιοκριτικός (multilector) και ο επαγγελματίας αναγνώστης (του εκδοτικού οίκου), που κάνουν και εκείνοι, από καθήκον όμως, παράλληλες αναγνώσεις· η διαγώνια επιτροχάδην ανάγνωση προσιδιάζει στην περίπτωση.
* Ο αποκλειστικός αναγνώστης (exclusorius). Διαβάζει μόνο το βιβλίο που έχει ξεκινήσει. Το προχωρεί με την πρώτη ευκαιρία και αισθάνεται την υποχρέωση να το τελειώσει και να το (ξανα)βάλει στο ράφι το ταχύτερο.
* Ο ολικός αναγνώστης (totalis). Σημειώνει (και) στα περιθώρια των σελίδων, συμβουλεύεται το λεξικό ή τον ειδικό, παρακολουθεί ομιλίες ή εκπομπές με σχετικά θέματα, προμηθεύεται βιβλία ή δίσκους κ.ά. που θα τον υποστηρίξουν στην ανάγνωση του κύριου βιβλίου. Συζητεί για το βιβλίο που διαβάζει με ή χωρίς αφορμή. Στις προσωπικές του απόψεις ενσωματώνει ό,τι σχετικό ακούει ή διαβάζει.
* Ο ετερορρεπής (inclinans). Δεν είναι αρχάριος, ωστόσο διαβάζει μόνο βιβλία που διαφημίζονται και πάντως εκείνα που «ανακαλύπτουν» οι άλλοι. Θέλει να ενημερώνεται για να μπορεί να μετέχει στις συζητήσεις. Γι' αυτόν, το διάβασμα εντάσσεται στο πεδίο της κοινωνικής ζωής και των δημόσιων σχέσεων. Τον ελκύει μάλλον η συζήτηση για το βιβλίο και λιγότερο η αναγνωστική απόλαυση καθεαυτή: «με τα βιβλία γνωρίζεις κόσμο».
* Ο πραγματομαθής αναγνώστης (pragmaticus). Διαβάζει τα βιβλία που έχουν πρακτική χρησιμότητα: εγκυκλοπαίδειες, χάρτες, λεξικά βοτανολογίας, εγχειρίδια ποικίλα, τουριστικά φυλλάδια, τσελεμεντέδες κ.ο.κ.
* Ο κρυπτικός αναγνώστης (occultus). Διπλώνει την εφημερίδα έτσι ώστε να καλύψει τον τίτλο της· κρύβει τις ανοιγμένες σελίδες του βιβλίου από τον περίεργο που πλησιάζει. Προτιμά τα βιβλία με κάλυμμα. Μέγας διώκτης των λαθραναγνωστών.
* Ο οδηγητής αναγνώστης (adductor). Απορρίπτει τα βιβλία που αρέσουν στους άλλους και τις σπάνιες φορές που επιδοκιμάζει έναν τίτλο το πράττει στον υπερθετικό βαθμό («αριστούργημα»). Θέλει να λειτουργεί ως καθοδηγητής: το ανώτατο στάδιο της αναγνωστικής σταδιοδρομίας. Παραλλαγή του είναι ο προκατειλημμένος (praeoccupatus) αναγνώστης.
* Ο αποστηθιστικός αναγνώστης. Απολαμβάνει τα κείμενα που έχει αποστηθίσει ή και αντιστρόφως αποστηθίζει τα κείμενα που θέλει να απολαύσει. Η πρώτη επαφή του με το κείμενο, καθώς και η διαδικασία της αναγνώρισης και αποστήθισής του, αποτελούν γι' αυτόν προκαταρκτικές λειτουργίες της απόλαυσης.
* Ο ηδυπαθής αναγνώστης (libidinosus). Η αναφορικότητα του κειμένου (οι εξωκειμενικές παραπομπές) δεν τον απασχολεί: η μυθική Ιθάκη δεν είναι απαραιτήτως νησί. Βουλιάζει στις φράσεις και στις λέξεις του κειμένου, αναμασά ή πιπιλίζει όσες του άρεσαν, όπως τα νήπια εκστομίζουν με στόμφο άγνωστες ή μαγικές ή μπουκωτικές λέξεις: Τεγλατφαλασάρ. Εξαιτίας της λεξιλαγνείας του ο ηδυπαθής αποσυναρτάται από το αναγνωστικό περιβάλλον· ενδέχεται μάλιστα, όταν βρεθεί σε εξωβιβλιακούς χώρους και τελεί υπό την επήρεια των πραγμοποιημένων φράσεων, να εκληφθεί ως ανισόρροπος. Περίπτωση του ηδυπαθούς είναι ο απλοϊκός αναγνώστης των Γραφών: στο σπίτι ή στην εκκλησία αναμασά με ηδονή τις ακατανόητες λέξεις του θεϊκού λόγου, με την πεποίθηση ωστόσο πως έχει κατανοήσει την «ουσία» του εδαφίου με τη βοήθεια του κηρύγματος και με το υπερλεξικό turbo της πίστης του.
* Ο κειμενοπλάστης αναγνώστης (textumfaciens). Σε εγρήγορση ή στον ύπνο, νοερά ­ ορισμένες φορές έχει την εντύπωση πως τα βιώνει στην πραγματικότητα των αισθήσεων ­ βλέπει ή / και ακούει (σαν ανάγνωση multimedialis) λέξεις ή φράσεις γραμμένες στη συνηθισμένη σελίδα ή σε ανοίκεια επιφάνεια (λ.χ. στον ουρανό)· άλλοτε ακούει τους φθόγγους με άλλους τρόπους πέραν της ακοής: οι πυθικοί χρησμοί, το «Ου φονεύσεις» και το «Μενέ Θεκέλ Φαρές», ο στίχος «Αρμαλα, Πόρανα, και Βέλμα» του Α. Εμπειρίκου υπάγονται εδώ. Τέτοια παραισθησιογόνα κείμενα δίνουν στον αναγνώστη τους είτε την ευκαιρία να ηδονισθεί με κείμενο μεταφυσικό και ανυπόστατο είτε μιαν ιδιοσύστατη εγκόσμια απόλαυση, λ.χ. την αστρική ανάγνωση: «Το αλφαβητάρι των άστρων που συλλαβίζεις» (Γ. Σεφέρης).
* Ο ξεφυλλιστής αναγνώστης (ανελίσσων). Είναι ο άνθρωπος της διαδικασίας. Φυλλομετρά όχι για να εντοπίσει το κακέκτυπο, παρά σαν να γυρεύει την παραχωμένη ιδιόχειρη διαθήκη. Σαν εκείνους που στριφογυρνούν στα συνέδρια παρακολουθώντας τα πάντα εκτός από τις εισηγήσεις, έτσι ο φυλλομέτρης σταματά απότομα το ξεφύλλισμα για να το ξαναρχίσει από την αρχή ή από το τέλος, παρατηρεί τα εξώφυλλα, ζυγίζει το βάρος στο χέρι, υπολογίζει το κόστος της έκδοσης, και γενικώς, κάνει οτιδήποτε θα τον βοηθούσε να αποφύγει το περιεχόμενο του βιβλίου. Κατά κανόνα, είναι άνθρωπος των γραμμάτων ή των καλών τεχνών σε προσωρινή ή μόνιμη αναγνωστική αφασία.
* Ο πραγμοποιημένος αναγνώστης (rebus servitus). Λατρεύει το βιβλίο ως πράγμα, θηρεύει τις δυσεύρετες εκδόσεις, δεν ξακρίζει όλα τα βιβλία και, πάντως, έχει τους ενδοιασμούς του όταν διακορεύει τα δεκαεξασέλιδα· δένει ή καπλαντίζει τα βιβλία του και γενικώς τα προστατεύει από τα βέβηλα χέρια. Ο ποιητής Αγγελος Σικελιανός ως αναγνώστης δρούσε στον αντίποδα του πραγμοποιημένου: όταν τελείωνε το διάβασμα του βιβλίου που τον ενδιέφερε, ήδη το είχε εξουθενώσει.
* Ο υπνωτικός αναγνώστης (somnificus). Με την ανάγνωση αποσκοπεί να αποκοιμίσει εαυτόν ή τον ακροατή. Ετσι διαβάζουν οι ανύσταχτοι, οι γονείς στα παιδιά, οι νοσοκόμες στον άρρωστο κ.ο.κ. Πρωτεύουσα σημασία δεν έχει το νόημα, αλλά ο τόνος της εκφώνησης, που βαίνει απομειούμενος και επιβραδυντικός ως την αποσιώπηση της συνέχειας με την έλευση του Μορφέα.
* Ο χαλαρός (χλιαρός) αναγνώστης (laxus). Αφήνει τα βιβλία μισοδιαβασμένα ή τα συνεχίζει όχι απαραιτήτως από εκεί όπου είχε σταματήσει. Δεν θυμάται τι έλεγαν οι προηγούμενες σελίδες και δεν πολυνοιάζεται αν αυτό που συνεχίζει σήμερα είναι το βιβλίο που είχε ξεκινήσει την περασμένη φορά ή η κινηματογραφική μεταφορά του. Είτε για πραγματεία πρόκειται είτε για μυθιστόρημα, εκείνος «μισοδιαβάζει» με αδιαφοροποίητα, αδιαπέραστα συναισθήματα· αφήνει την παράγραφο στη μέση για να ασχοληθεί με κάτι άλλο.
* Ο καιροσκοτώστης αναγνώστης (inhians, tempus inteficiens). Πρόκειται για τον χαλαρό στην ακραία εκδοχή του. Διαβάζει με την προσοχή του εκτός σελίδας ή ανενεργή. Ξεφυλλίζει ή διαβάζει μερικές αράδες με μηχανιστικό τρόπο. Αποφεύγει να συμμετάσχει στο περιεχόμενο και γενικώς τελεί σε εξωαναγνωστική προσδοκία. Γι' αυτό θα σκεφθεί προτού απαντήσει, αν τον ρωτήσουμε ποιος είναι ο τίτλος της εφημερίδας ή τι είδους (αθλητικό, πολιτικό κ.ο.κ.) είναι το περιοδικό που κρατά: η ανάγνωσή του λειτουργεί όπως το αφηρημένο ξεκούκισμα του κομπολογιού.