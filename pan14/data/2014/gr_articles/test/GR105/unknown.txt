Ο Φρίντριχ Αουγκουστ φον Χάγεκ, λαμπρός οικονομολόγος και μέγας πολιτικός φιλόσοφος του 20ού αιώνα, αν και πολυγραφότατος - έγραψε κάπου 130 άρθρα και 25 βιβλία, τα πιο γνωστά από τα οποία είναι: The Road to Serfdom (1944), The Constitution of Liberty (1960) και The Fatal Conceit (1988), όλα εκδόσεις του University of Chicago Press -, δεν έγινε ποτέ πολύ γνωστός, όπως θα άξιζε, και τα συγγράμματά του δεν υπήρχαν καν σε προγράμματα σπουδών πανεπιστημιακών τμημάτων, πολιτικών και οικονομικών επιστημών, μολονότι για πολλούς η εκατονταετία που πέρασε έχει αποκληθεί «ο αιώνας του Χάγεκ».
Γεννήθηκε στη Βιέννη το 1899 και πέθανε το 1992 στη μικρή πόλη Φράιμπουργκ στον Μέλανα Δρυμό, έχοντας διανύσει μια λαμπρή ακαδημαϊκή καριέρα στη London School of Economics and Political Science (LSE), στο Πανεπιστήμιο του Σικάγου και για λίγο στο Πανεπιστήμιο του Σάλτσμπουργκ. Τρία χρόνια προτού πεθάνει, με κλονισμένη την υγεία του αλλά διατηρώντας θαυμαστή πνευματική διαύγεια, ευτύχησε να δει από την τηλεόραση το γκρέμισμα του Τείχους του Βερολίνου για να μουρμουρίσει χαμογελώντας καλοκάγαθα: «Σας τα είχα πει εγώ!». Ενιωθε πλέον απόλυτα δικαιωμένος αφού τα εκβάντα καταδείκνυαν αυτό που κάτω από αντίξοες συνθήκες αυτός αγωνίστηκε με πάθος να αποδείξει: ότι ο καπιταλισμός αποτελούσε το μόνο βιώσιμο οικονομικό σύστημα στον κόσμο.
 Ο Φρίντριχ φον Χάγεκ πέρασε τα νεανικά του χρόνια στην κοσμοπολίτικη προπολεμική Βιέννη, πρωτεύουσα της αυστροουγγρικής αυτοκρατορίας και γενέτειρα ανθρώπων του πνεύματος, όπως ο Λούντβιχ φον Μίσες, δάσκαλος, συνεργάτης και ως ένα μεγάλο βαθμό ομοϊδεάτης του Χάγεκ, ο Σίγκμουντ Φρόιντ, ο Καρλ Πόπερ, ο Λούντβιχ Βιτγκενστάιν και ο λαμπρός οικονομολόγος Γιόζεφ Σούμπετερ.
Μετά το τέλος του Μεγάλου Πολέμου ο νεαρός Χάγεκ είναι στο στάδιο αναζήτησης ιδεολογίας και ακολουθώντας τη ρήση «αν στα είκοσί σου δεν γίνεις σοσιαλιστής, δεν έχεις καρδιά, και αν στα σαράντα σου δεν είσαι συντηρητικός, δεν έχεις μυαλό», ασπάζεται τον φαβιανικό σοσιαλισμό αλλά μόνο για λίγο, αφού γρήγορα θα γνωρίσει τον μέντορά του Λούντβιχ φον Μίσες, ένθερμο υποστηρικτή της ελεύθερης αγοράς και φανατικό πολέμιο του σοσιαλισμού.
Στον Χάγεκ δεν άρεσε να τον αποκαλούν «συντηρητικό» και στο Constitution of Liberty («Η ιδιοσυγκρασία (και όχι το σύνταγμα) της ελευθερίας») θα αφιερώσει ολόκληρο κεφάλαιο για να εξηγήσει: «Γιατί δεν είμαι συντηρητικός». Θα απορρίψει όλα σχεδόν τα δόγματα του ευρωπαϊκού συντηρητισμού και το ίδιο θα πράξει αργότερα όσον αφορά κάποια προτάγματα ορθολογικών εκδοχών του από τον Μίλτον Φρίντμαν. Προτιμά να αυτοαποκαλείται «Old Whig» («παλαιός Ουίγος», παλαιοφιλελεύθερος). Ο Χάγεκ εμφανίζεται οιονεί κληρονόμος της καντιανής παράδοσης όπου μια κυβέρνηση οικουμενικών αρχών θα επικαθόριζε εναργώς τα περιορισμένα όρια της κρατικής παρέμβασης.
Η κύρια ένσταση του Χάγεκ στο συντηρητικό μοντέλο ήταν πως, αν και αυτό αποτελούσε αναγκαίο στοιχείο πολιτικής σταθερότητας, εν τούτοις δεν συγκροτούσε αυτό καθαυτό κοινωνικό πρόγραμμα, ενώ με τις εθνικιστικές και πατερναλιστικές του τάσεις πλησίαζε περισσότερο στον σοσιαλισμό παρά στον φιλελευθερισμό.
Θα συνεργαστεί με τον Μίσες στο Αυστριακό Ινστιτούτο Οικονομικής Ερευνας και κάποιες εργασίες του - ιδιαίτερα «The Paradox of Savings» (στο περιοδικό Economica, τόμ. 11, σελ. 125-169, 1931) - θα εντυπωσιάσουν τον επιστημονικό κόσμο.
Η πρόσκληση να δώσει διαλέξεις στη LSE έρχεται γρήγορα. Ο πρόεδρος του Οικονομικού Τμήματος Λάιονελ Ρόμπινς αναζητούσε ένα αντίπαλο δέος για τον οικονομολόγο και καθηγητή στο Πανεπιστήμιο του Κέιμπριτζ Τζον Μέιναρντ Κέινς, μια χαρισματική προσωπικότητα, έναν γοητευτικό ομιλητή και έναν δημοφιλή δάσκαλο με μεγάλη μεταδοτικότητα.
Θα αφήσει έτσι ο Χάγεκ την «κόκκινη» πλέον Βιέννη, η οποία μετά τη λήξη του πολέμου είχε γίνει πρωτεύουσα μιας μικρής δημοκρατίας με σοσιαλδημοκρατική κυβέρνηση που αγωνιζόταν για την εγκαθίδρυση ενός δημοκρατικού προνοιακού κράτους και είχε αποσπάσει τον θαυμασμό της Ευρώπης, όχι όμως του Χάγεκ που την αποκαλούσε «δημοκρατία εργατών και χωριατών».
Η LSE, όπου μέσα σε δύο χρόνια, το 1932, ο Χάγεκ έγινε τακτικός καθηγητής (έδρα Tooke στις Οικονομικές Επιστήμες και στη Στατιστική) ήταν μια πολιτικά πολυφωνική σχολή με τον Χάρολντ Λάσκι, σοσιαλδημοκράτη και οραματιστή ενός κράτους πρόνοιας, από τη μια, και τον συντηρητικό Ρόμπινς, που τον προβλημάτιζε τόσο η αυξανόμενη επιρροή του Λάσκι όσο και η αναγνώριση του «κεντρώου» Κέινς ως κορυφαίου οικονομολόγου, από την άλλη.
Για τον Χάγεκ θα αρχίσει μια δύσκολη περίοδος προσαρμογής του, λόγω της μακρόχρονης κοινωνικής καραντίνας που θα του επιβληθεί. Οι πάντες θεωρούν τον καπιταλισμό υπεύθυνο για το μεγάλο κραχ και ένοχο χωρίς ελαφρυντικά για την άνοδο του φασισμού και του ναζισμού. Ο Χάγεκ θα υποστεί την απομόνωση και τη φανερή δυσαρέσκεια που θα του δείξει η academia, ιδιαίτερα μετά την έκδοση του βιβλίου The Road to Serfdom, όταν ο κομμουνισμός και ο φασισμός ήταν αντώνυμα για την εγγλέζικη ιντελιγκέντσια και όχι συνώνυμα, όπως πολιτογραφήθηκαν αργότερα. Γιατί εκείνος με το βιβλίο του προειδοποιούσε τη Βρετανία τού, κατά τη γνώμη του Τσόρτσιλ, «γκεσταπίζοντος» Λάσκι και τις ΗΠΑ του κολεκτιβιστικού New Deal ότι οι ατραποί που ακολουθούσαν τους οδηγούσαν αναπόδραστα στις δυστοπίες του ναζισμού και του κομμουνισμού.
Το «σμίξιμο» Χάγεκ - Κέινς θα γίνει αργότερα όταν η LSE θα μεταφερθεί προσωρινά στο Κέιμπριτζ για περισσότερη ασφάλεια από τους βομβαρδισμούς. Ο ένας, σφοδρός πολέμιος του κρατισμού και του κεντρικού προγραμματισμού, πιστεύει ακράδαντα στην αρχή ότι «ο κόσμος προχωράει μόνος του» («Le monde va de lui-meme»), όχι οργανωμένος από έναν ανθρώπινο σχεδιασμό αλλά ως αποτέλεσμα της ανθρώπινης ενέργειας. Ο άλλος, διορατικός ορθολογιστής που είχε προβλέψει τις επιπτώσεις από τις βαριές αποζημιώσεις που υποχρεώθηκε να καταβάλει η Γερμανία, θα απευθύνει ανοιχτή επιστολή στον Ρούζβελτ, τον «θεματοφύλακα της ανθρωπότητας», του οποίου η κυβέρνηση έπρεπε να παρέμβει ενεργά προκειμένου να αναζητηθούν τεχνικές ανάκαμψης από τη μεγάλη κρίση. Το New Deal του Ρούζβελτ αποτελεί ουσιαστικά δημιούργημα του Κέινς. Η συμμετοχή του στο Bretton Woods το 1944 υπήρξε καθοριστικής σημασίας στην ίδρυση του Διεθνούς Νομισματικού Ταμείου και της Διεθνούς Τράπεζας.
Παρά τη διάσταση απόψεων οι δύο άνδρες φαίνεται να διατήρησαν καλές σχέσεις. Σε ένα γράμμα προς τη σύζυγό του ο Κέινς θα πει ότι γενικά τα πάνε καλά, «αλλά αυτές οι θεωρίες του Χάγεκ είναι μπούρδες» («What rubbish!»).
Για τον θατσερισμό και τον ριγκανισμό όμως οι εν λόγω «μπούρδες» θα γίνουν μουσική στα αφτιά των οπαδών τους τις δεκαετίες του 1970 και του 1980, όπως ακριβώς συνέβη με τον Μαρξ και τους σοσιαλιστές τις δεκαετίες του 1880 και του 1890.
Ο Χάγεκ, ο οποίος το 1974 μοιράστηκε το Nobel Memorial Prize για την οικονομία με τον σουηδό σοσιαλιστή Γκούναρ Μύρνταλ, κατάφερε όντως να δώσει τα αναγκαία ιδεολογικά δεκανίκια στον καπιταλισμό για να σταθεί ορθός σε μια εξαιρετικά κρίσιμη καμπή της ιστορίας του. Πολλοί όμως αμφισβήτησαν αυτή την απονομή γιατί ο Χάγεκ είχε πάψει ουσιαστικά να ασχολείται με την οικονομία από τις αρχές της δεκαετίας του 1940 για να αφοσιωθεί στην πολιτική φιλοσοφία.
Η συμβολή του Χάγεκ είναι ότι κατάφερε, ιδίως μετά τις δραματικές πολιτικές εξελίξεις στα τέλη του 20ού αιώνα, να επιτύχει μια μετατόπιση του κέντρου βάρους της οικονομικής επιστήμης στην κατεύθυνση αποκατάστασης της εμπιστοσύνης στην καπιταλιστική ελεύθερη αγορά και την αναγνώριση της υπεροχής της έναντι οποιουδήποτε άλλου τρόπου οργάνωσης κάθε οικονομικής δραστηριότητας.
Χαρακτηρίστηκε από τους φίλους του ο «προφήτης του σύγχρονου κόσμου» ενώ οι εχθροί τον αποκάλεσαν «προφήτη στην έρημο» και «μεγαλοπρεπή δεινόσαυρο». Σε πολλά επιχειρήματά του ο Χάγεκ δεν πείθει τον καλόπιστο για κάποιες αποτυχίες της ελεύθερης αγοράς, εξαιτίας των οποίων πολλοί σήμερα και πιο πολλοί προβλέψιμα αύριο - ιδίως αν εκραγεί πόλεμος στο Ιράκ - θα επανεκτιμήσουν τις κεϊνσιανικές θεωρίες που προσφέρουν λύσεις για καταστάσεις in extremis. Οσο για τους λόγους που οδήγησαν στην αποτυχία το σοσιαλιστικό οικονομικό σύστημα, οι ερμηνείες του διακρίνονται από έναν ιδεολογικό δογματισμό. Κατηγορεί από τη μια τον σοσιαλισμό για αλαζονεία και ασέβεια προς τις παραδόσεις και τους θεσμούς, ενώ από την άλλη επισημαίνει ότι η προσκόλληση των συντηρητικών στις παραδόσεις τούς καθιστά εξ αντικειμένου εχθρικούς σε οποιαδήποτε αλλαγή.
Προφανέστατα, ύστερα από μια περίοδο υποτίμησης του έργου του, πολλοί έσπευσαν με συσσωρευμένες τύψεις συνειδήσεως να τον υπερτιμήσουν. Το μέλλον θα γίνει ο καλύτερος κριτής του. Η Σουηδική Ακαδημία ίσως είχε δίκιο να του απονείμει το Νομπέλ Οικονομίας με καθυστέρηση τριάντα ετών. Το φιλοσοφικό του όμως έργο είναι μια άλλη ιστορία και οι πολιτικές θεωρίες του αρκετά ευάλωτες, αφού ακόμη και ο Οργουελ φοβόταν ότι θα μπορούσαν να συνοδευτούν από παρενέργειες που οδηγούν σε καταστάσεις χειρότερες από αυτές των τυραννικών καθεστώτων (σε ευνοϊκή κριτική του Road to Serfdom).