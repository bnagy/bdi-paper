Το βράδυ της Κυριακής 7.10.2001 άρχισε η στρατιωτική επιχείρηση των ΗΠΑ και της Βρετανίας με αεροπορικές επιδρομές κατά στόχων εντός του αφγανικού εδάφους, εγκαινιάζοντας τον πρώτο πόλεμο του 21ου αιώνα, διαφορετικό από οποιονδήποτε προηγούμενο πόλεμο. Είναι ένας πόλεμος ο οποίος διεξάγεται και θα συνεχίσει να διεξάγεται εν καιρώ ειρήνης. Είναι ταυτοχρόνως ένας πόλεμος υπερεπικρατειακός, δίχως προσδιορισμένα μέτωπα· ένας πόλεμος όπου δεν προβλέπεται ότι είναι δυνατόν να υπάρξουν νικητής και ηττημένος. Γι' αυτό ίσως τρομάζει όσο κανένας άλλος στο παρελθόν. Και το ερώτημα που τίθεται είναι: Θα μπορούσε να περιγραφεί ο πόλεμος που άρχισε ως «σύγκρουση των πολιτισμών»;
Ισως να είναι ο τρόμος εκείνος που γεννά τα πρώτα ονόματα. Ενώπιον του αποτρόπαιου, του ανεξήγητου και του ακατανόητου οι λέξεις καλούνται να υποκαταστήσουν τα εξηγητικά ελλείμματα με μαγικές και εξορκιστικές μορφές. Για κάθε άγνωστο ή πρωτόγνωρο φαινόμενο οι πρωτόγονοι προσέφευγαν σε μια νέα ονομαστική οντότητα που είτε ως θεός είτε ως δαίμονας συμπλήρωνε την άγνωστη αρμονία τού υπό ψυχαναγκαστική κωδικοποίηση αισθητού και νοητικού κόσμου. Μέσα από την ποιητική της ονοματοποιίας μετριάζονται οι καταλυτικές προεκτάσεις της άγνοιας και της έλλειψης. Προτού σημάνουν, οι λέξεις ανακουφίζουν.
Και γι' αυτό ακριβώς η μαγική σκέψη δεν εξέλιπε. Μπροστά στον δικό μας τρόμο αντίστοιχα πράγματα συμβαίνουν και στον μετανεωτερικό κόσμο. Τα γεγονότα της 11ης Σεπτεμβρίου δεν αποδιοργάνωσαν μόνο τους αυτονόητους κανονιστικούς και αξιακούς κώδικες που οριοθετούσαν τις συνειδήσεις μας αλλά συνεπέφεραν και μια πολύ βαθύτερη ιδεολογική μεταλλαγή στο ίδιο το νόημα των καθημερινών λέξεων που μας βοηθούσαν να καταλάβουμε και να οργανώσουμε τη ζωή μας. Αίφνης οι θεμελιώδεις εξωτερικοί όροι της συλλογικής επιβίωσης μετατοπίζονται αποφασιστικά. Οι αυτόδηλες παράμετροι της οργάνωσης των κοινωνιών μας δεν είναι πια αυτόδηλες. Η ειρήνη, η έννομη τάξη, το κράτος δικαίου και η θεσμική ασφάλεια δεν μπορεί να νοούνται πλέον με τους ίδιους όρους όπως πριν. Χρειαζόμαστε λοιπόν νέες λέξεις.
Αίφνης καλούμαστε να ονοματίσουμε μια νέα περιρρέουσα κατάσταση η οποία δεν μπορεί να καλύπτεται ούτε από τον πόλεμο ούτε από την ειρήνη, δεν μπορεί να εκφράζεται ούτε με την πλήρη ανασφάλεια της άνομης και άγνωστης ζούγκλας ούτε με τη θεσμοποιημένη ασφάλεια του κράτους δικαίου, δεν μπορεί να εσωτερικεύεται ούτε ως «κανονική» και «ομαλή» ούτε όμως και ως «έκτακτη» και παροδική κατάσταση ανάγκης. Καλούμαστε έτσι να εννοιοθετήσουμε μια νέα εξέλιξη η οποία τείνει να υπερβαίνει και να μετασχηματίζει το σημαντικότερο πολιτικό και ιδεολογικό «πλάσμα» των έλλογων νεωτερικών κοινωνιών: το πλάσμα της πολιτειακής ομαλότητας, που αποτελεί τον στόχο αλλά και την προϋπόθεση των έλλογων κανονισμών της δημοκρατίας.
Ετσι λοιπόν μπροστά στην πλήρη ανασκευή των όρων της κοινής μας διαβίωσης ψάχνουμε να νοηματήσουμε τη νέα κατάσταση. Η νέα ακατονόμαστη συγκυρία πρέπει πριν απ' όλα να αποκτήσει όνομα. Πολλώ μάλλον που ο πόλεμος αυτός δεν αλλάζει μόνο την πρόσληψη του πολέμου αλλά και την πρόσληψη της ειρήνης. Οι θεσμικοί και ιδεολογικοί μηχανισμοί πρέπει να προσαρμοσθούν στις περιστάσεις και οι «λύσεις» που θα δοθούν θα πρέπει να είναι συνεπείς προς το σύστημα ιδεών που θα κληθεί να τις εκλογικεύσει. Με αυτή την έννοια το καίριο ερώτημα δεν είναι αν τα γεγονότα που εξελίσσονται μπροστά στα έκπληκτα μάτια μας «είναι» ένας «πόλεμος πολιτισμών» αλλά γιατί εξωθούμαστε να μιλάμε για πόλεμο πολιτισμών και ποιες είναι οι προβολές και συνέπειες της νέας ονοματοποιίας. Μιας ονοματοποιίας όμως που δεν αναφέρεται τόσο στους όρους του πολέμου όσο στους όρους της ειρήνης.
Πράγματι, αν τον περιορίσουμε στον κατά κυριολεξίαν πόλεμο, αυτό που σήμερα ονομάζουμε «πόλεμο πολιτισμών» δεν μπορεί κατά κανέναν τρόπο να θεωρηθεί καινοφανές. Στο μέτρο που όλα τα μεγάλα νεωτερικά συλλογικά Εμείς τείνουν πάντα να ορίζονται ως συγκροτημένες κλειστές και αποκλειστικές πολιτιστικές ταυτότητες, ο πόλεμος ενάντια στους μισητούς «άλλους» εκλογικεύεται κατ' ανάγκην με όρους πολιτιστικής ετερότητας ή ασυμβατότητας. Ως πόλεμοι πολιτισμών θεωρήθηκαν όλοι οι «εκπολιτιστικοί» και ρατσιστικοί αποικιακοί πόλεμοι και κατ' αντανάκλασιν οι αντιστασιακοί και εθνικοαπελευθερωτικοί πόλεμοι. Πόλεμοι (εθνικών) πολιτισμών αυτοχαρακτηρίζονταν οι περισσότεροι πόλεμοι ανάμεσα στα συμπηγμένα εθνικά κράτη. Πόλεμος πολιτισμών ήταν και ο Ψυχρός Πόλεμος ανάμεσα στις φιλελεύθερες δημοκρατίες και στον κομμουνισμό. Κατ' εξοχήν πόλεμος πολιτισμών ήταν, τέλος, και ο Β' Παγκόσμιος Πόλεμος που αντιπαρέθετε ρητά τον πολιτισμό και τη βαρβαρότητα.
Το ειδοποιό στοιχείο του τρέχοντος «πολέμου» δεν είναι λοιπόν κατά κανέναν τρόπο αναγώγιμο στο προβαλλόμενο «πολιτιστικό» του περιεχόμενο. Οπως και δεν είναι αναγώγιμο σε αυτό καθαυτό το γεγονός του ειδεχθούς των μέσων ή της απόλυτης ωμότητας. Το χαρακτηριστικό του οποιουδήποτε κατά κυριολεξίαν πολέμου είναι ότι δεν ορρωδεί και δεν επιτρέπεται να ορρωδεί μπροστά στην οποιαδήποτε ακραία βία, η οποία κατατείνει στην εκμηδένιση του εχθρού με την ακραία μορφή της θανάτωσής του. Suprema lex, salus patriae (υπέρτατος νόμος, η σωτηρία της πατρίδος). Από τη στιγμή μάλιστα που οι πόλεμοι εξελίχθηκαν σε ολοκληρωτικούς, εξέλιπε και η διάκριση ανάμεσα σε κατηγορίες ενδεχόμενων θυμάτων. Ο από αέρος πόλεμος και οι βομβαρδισμοί στοχεύουν να καταστρέψουν όχι μόνο τα στρατεύματα και την υποδομή αλλά και το ηθικό του εχθρού. Στον «πλήρη» πόλεμο δεν υπάρχουν «αθώοι». Οι βόμβες που έπληξαν το Λονδίνο, τη Δρέσδη, το Περλ Χάρμπορ, τη Χιροσίμα, το Ανόι, το Σαράγεβο και το προταλιμπανικό Αφγανιστάν σκότωναν αδιακρίτως μαχομένους και αμάχους. Και δεν ήταν βέβαια δυνατόν να γίνει διαφορετικά.
Ο αποτροπιασμός μπροστά στο χτύπημα της Νέας Υόρκης και η αναγωγή του σε πολιτιστικές ασυμβατότητες πρέπει, δηλαδή, να οφείλονται αλλού. Πράγματι πρόκειται περί πολέμου, όπως ορθώς διέγνωσε ήδη από την πρώτη στιγμή ο Μπους, άσχετα από το αν ο χαρακτηρισμός αυτός έγινε για λόγους εσωτερικής κατανάλωσης και κοινής γνώμης. Αλλά ο πόλεμος αυτός είναι σαφέστατα διαφορετικός από οποιονδήποτε προηγούμενο. Είναι ένας πόλεμος που όχι μόνο διεξάγεται «εν καιρώ ειρήνης» αλλά θα εξακολουθεί να διεξάγεται εν καιρώ ειρήνης. Είναι ένας πόλεμος μυστικός, υπόγειος, ακήρυχτος, ασυνεχής, ασύμπτωτος και εγγενώς μακρόχρονος, ένας πόλεμος που δεν έχει αρχή και τέλος, ένας πόλεμος δίχως μάχες, δίχως τακτική και στρατηγική, δίχως επίθεση, αναδίπλωση και άμυνα, ένας πόλεμος που δεν αποσκοπεί στη στρατιωτική νίκη, στην κατάκτηση, στην αποδυνάμωση ή στην εκμηδένιση του εχθρού αλλά επιδιώκει κατά κύριο λόγο τη συμβολική του αλλοίωση, απονεύρωση και ταπείνωση. Είναι ταυτοχρόνως ένας πόλεμος υπερεπικρατειακός, δίχως προσδιορισμένα μέτωπα, ένας πόλεμος «εσωτερικός» αλλά όχι εμφύλιος, ένας πόλεμος δίχως γραμμή πυρός, ένας πόλεμος που διεξάγεται παντού και πουθενά, ένας πόλεμος που διεξάγεται πέρα από σύνορα και κράτη, ένας «πόλεμος δι-εαυτόν» δίχως όρια, δίχως προϋποθέσεις, δίχως κανόνες και δίχως όρους. Ενας πόλεμος όπου γι' αυτόν ακριβώς τον λόγο δεν προβλέπεται ότι είναι δυνατόν να υπάρξουν νικητής και ηττημένος, ένας πόλεμος που δεν μπορεί να απολήξει σε διαπραγμάτευση ή σε ανακωχή, ένας πόλεμος που δεν τείνει καν στην επίτευξη μιας επωφελούς για τον νικητή μεταπολεμικής ειρήνης αλλά στοχεύει στη διαιώνιση μιας άμορφης και ακατανόητης εμπόλεμης κατάστασης σε ένα ατέρμον μέλλον που παραμένει τυπικά ειρηνικό.
Γι' αυτό ίσως λοιπόν ο πόλεμος αυτός τρομάζει όσο κανένας άλλος στο παρελθόν. Ο κόσμος που ανοίγεται μπροστά μας απειλεί να είναι ένας κόσμος στερημένος από οποιαδήποτε προβλεψιμότητα και ομαλότητα εις το διηνεκές, ένας κόσμος που δεν είναι δυνατόν να σκεφθεί πλέον το μέλλον του ως σύστημα Πολιτειών με σταθερή δομή και εσωτερική ασφάλεια, ένας κόσμος που θα βρίσκεται συνεχώς σε «κατάσταση ανάγκης», μια κατάσταση που με τη σειρά της απειλεί να ενεργοποιήσει όλες τις μορφές κρατικής αυθαιρεσίας και αυταρχίας. Αν, ακόμη και για όσους ελπίζουν στον σοσιαλισμό, η νόμιμη «δημοκρατική ομαλότητα» θεωρείται, και είναι, το μείζον πολιτειακό επίτευγμα στην ιστορία της ανθρωπότητας, αυτή η δημοκρατική πολυπολιτισμική ομαλότητα κινδυνεύει να αποουσιαστικοποιηθεί μπροστά στη διάχυτη κρυπτοπολεμική ανασφάλεια που αναπτύσσεται ολόγυρά μας. Σε αυτό το σημείο ο Τσόμσκι έχει απολύτως δίκιο: το φρικτό χτύπημα στη Νέα Υόρκη είναι ένα δώρο στους απολογητές της αυθαίρετης αυταρχίας στο όνομα της αναγκαίας τάξης, δηλαδή στη Δεξιά. Ο πόλεμος εν καιρώ ειρήνης δεν διαστρέφει τόσο την πρόσληψη του πολέμου όσο τη λειτουργία και τους ηθικούς κανονισμούς της ειρήνης. Μιας έλλογης ειρήνης που θα βρίσκεται ίσως εφεξής υπό διαρκή αμφισβήτηση και σχετικοποίηση.
Με αυτή την έννοια ο πόλεμος που ξέσπασε είναι πράγματι ένας πόλεμος πολιτισμών. Οχι όμως φυσικά ανάμεσα σε χριστιανούς και μουσουλμάνους, σε Δυτικούς και Ανατολικούς, σε ορθολογικούς και ανορθολογικούς. Είναι ένας πόλεμος ανάμεσα στο ένστικτο της ζωής και στο ένστικτο της καταστροφής, ένας πόλεμος ανάμεσα σε δύο στάσεις ζωής διαμετρικά αντίθετες. Είναι ένας πόλεμος ανάμεσα στον «πολιτισμό της ζωής» και στον πολιτισμό του θανάτου, ένας πόλεμος ανάμεσα στον πόλεμο και στην ειρήνη, ένας πόλεμος που όμως δεν φωλιάζει μόνο στο Ισλάμ και στις υπανάπτυκτες χώρες αλλά παντού όπου ενδημούν η φτώχεια και η αθλιότητα. Και γι' αυτό ακριβώς ο πόλεμος αυτός δεν μπορεί και δεν επιτρέπεται να ονοματιστεί. Οι πολέμιοι του πολιτισμού δεν ανήκουν σε ένα έθνος, σε μια θρησκεία ή σε έναν ανθρωπολογικό τύπο. Είναι τα κακέκτυπα προϊόντα του δικού μας ατελούς και ανολοκλήρωτου ειρηνικού πολιτισμού που όμως δεν αγωνίζονται να τον βελτιώσουν αλλά αρκούνται στο να τον εκδικούνται. Και εκφράζεται με εκείνους οι οποίοι δεν κατάλαβαν το μεγαλείο των αρχαίων Ελλήνων που, όπως λέει ο Εμπειρίκος, κατόρθωσαν να «κάνουν οίστρον της ζωής τον φόβον του θανάτου». Ο αντι-πολιτισμός που μας απειλεί όλους αναβιβάζει σε οίστρο του θανάτου τον φόβο της ειρηνικής ζωής.