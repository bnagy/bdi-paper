Οι Ελληνοκύπριοι απέρριψαν με δυνατό «Οχι» το Σχέδιο Αναν και πήραν την τύχη τους πλέον στα χέρια τους. Εζησαν τη δοκιμασία της αλήθειας με την παράφορη ένταση που προκαλούν τα μεγάλα διλήμματα, στα οποία καλείσαι να απαντήσεις φορτωμένος όλες εκείνες τις ενοχές που αναζωπυρώνει εντός σου μια υπέρογκη ευθύνη. Γνωστός μου χρειάστηκε να πάει τρεις φορές στο εκλογικό τμήμα από το σπίτι του, προκειμένου εν τέλει να ψηφίσει! Δεν θα ήταν ο μόνος. Το προεδρικό «Οχι» της τελευταίας στιγμής πύκνωσε τόσο τον εσωτερικό χρόνο, ώστε οι ψυχές να μεταβληθούν σε ηφαίστεια και η κρίση των ανθρώπων να σκορπίσει, καθώς έπρεπε να αποφασίσουν για ένα άδηλο αύριο εν ριπή οφθαλμού. Ο χρόνος, έτσι, σκίστηκε σε παρελθόν και μέλλον, όλα - σπίτια, παρέες, κόμματα, όμιλοι, Εκκλησία - διαιρέθηκαν, και μένει να δούμε πώς θα επανενωθούν στη δύσκολη περίοδο που ήδη άρχισε την επομένη ημέρα.
Ποια θα είναι η καρποφορία αυτής της επιλογής θα το διαπιστώσουμε στο εγγύς μέλλον. Προς το παρόν οι Ελληνοκύπριοι πέτυχαν τη συνενοχή των γενεών που αθωώνει ολέθριους χειρισμούς και χειριστές και διαιωνίζει την αμαρτία του αδικοχαμένου αίματος. H πρόβλεψη - εκτός της περιπτώσεως δευτέρου δημοψηφίσματος σε σύντομο χρονικό διάστημα - ότι μελλοντική προσπάθεια συμφωνίας θα γίνει με όρους δυσμενέστερους από εκείνους του τελικού Σχεδίου Αναν κρύβει πολλήν αλήθεια. Πηγαίνουμε από το κακό στο χειρότερο για έναν απλό λόγο: H αθεράπευτη εθνική μας οίηση επιστρατεύει κάθε φορά υποχρεωτικώς ανένδοτες χίμαιρες, προκειμένου να καμαρώνουμε τον στραπατσαρισμένο μας εαυτό. Αλλο να προσέρχεσαι με καλή πίστη και θέληση στις διαπραγματεύσεις και άλλο να προσέρχεσαι για να τις υπονομεύσεις επειδή απεχθάνεσαι τον συνομιλητή, προεξοφλείς τη δική του αρνητικότητα και περιμένεις να τον φέρεις σε τέτοια αδιέξοδα απομονώσεως, ώστε κάποια στιγμή να επιβάλεις τους δικούς σου όρους. Αφ' ης στιγμής όμως η αρνητικότης του άλλου μέρους απορρίπτεται και το κλίμα ανατρέπεται θετικά, δεν μένει παρά να τηρήσεις τα συμπεφωνημένα ή να τα αγνοήσεις και να αποδειχθείς διπρόσωπος. Στην τελευταία περίπτωση σε περιμένει, εκτός των άλλων, ο διεθνής διασυρμός της επισήμως καταγγελλομένης εξαπατήσεως.
Ενώ η ένταξη της Κύπρου στην Ευρωπαϊκή Ενωση αποτελεί βεβαιότητα, το Κυπριακό μετεωρίζεται σε συνθήκες δυσμενούς αβεβαιότητος και επαπειλουμένης κρίσεως, καθώς το αποτέλεσμα του δημοψηφίσματος ακολούθησαν διαφορετικές πολιτικές τοποθετήσεις. Ασφαλώς το πρόβλημα εξακολουθεί να περιμένει τη λύσι του, τώρα όμως, για να είμαστε ειλικρινείς, με ενισχυμένη εξ αντικειμένου την προοπτική των δύο ξεχωριστών κρατών και διαφαινομένη τη σταδιακή απεμπλοκή της Ελλάδος, εν ονόματι της βελτιώσεως των σχέσεων με την Τουρκία. Θα έλεγα: με αναπόφευκτη την επανεξέταση έως αναθεώρηση της ακολουθητέας ελλαδικής πολιτικής. Ειλικρίνεια δεν συνιστά η εξωτερική περιγραφή των γεγονότων, αλλά η ανάδειξις των βαθύτερων λόγων και των οργανικών τους συνεπειών, πράγμα εξοργιστικό για τους ρέκτες των επιφανειακών εντυπώσεων και των ψυχαναγκαστικών διαδρομών. Γεγονότα και ερμηνείες διακρίνονται: η έκθεσις των πρώτων μάς εξασφαλίζει ποικίλες πληροφορίες περί τα πράγματα· οι δεύτερες μας βοηθούν να κατανοήσομε τις ζυμώσεις των συνειδήσεων. Για να εμβαθύνουμε στο «Οχι» πρέπει να προσεγγίσομε τα πνεύματα, όπως αποτυπώνονται στα ευρήματα: Εν τέταρτο των Ελληνοκυπρίων ψήφισαν «Οχι» από καθαρή άρνηση να συνυπάρξουν με τους Τουρκοκυπρίους και τους τούρκους εποίκους· έν τέταρτο από ανασφάλεια ελλείψει επαρκών εγγυήσεων· έν τέταρτο ακολούθησε την αρνητική τοποθέτηση της κομματικής του ηγεσίας και έν τέταρτο εψήφισε «Ναι» για να δοθεί λύσις στο πρόβλημα με τα δεδομένα της παρούσης ευνοϊκής συγκυρίας.
Το Σχέδιο Αναν υπήρξε προϊόν διαχειρίσεως ήττας και ως εκ τούτου ακολούθησε τη λογική των συμβιβαστικών λύσεων. Σκοπός των ρυθμίσεών του δεν ήταν να αποκλεισθούν ως διά μαγείας οι ελλοχεύοντες κίνδυνοι της συγκατοικήσεως· ήταν να χαραχθούν τα όρια των μεγίστων αποδεκτών κινδύνων, να τεθούν δηλαδή περιορισμοί σε ό,τι κάθε μέρος θα επρότεινε, ώστε το άλλο να έχει τη δυνατότητα να συμφωνήσει. Ετσι οι δύο κοινότητες θα μπορούσαν να αισθανθούν ασφαλείς, για να απεγκλωβιστούν ψυχολογικώς από το βεβαρημένο παρελθόν και να ευαισθητοποιηθούν απέναντι στο μέλλον. Με αυτό το σκεπτικό το σχέδιο δεν επέμεινε σε κρίσιμες παραμέτρους τηρήσεως κεκτημένων αρχών και δογματικής συμπληρώσεως κενών, δεσμεύοντας για ικανό χρονικό διάστημα την ελευθεροκοινωνία και αυξάνοντας τον έλεγχο των συνιστώντων κρατών επί των πολιτών τους. Και οι μεν περιορισμοί υιοθετούνται χωρίς δυσκολία, όμως δεν αποδίδουν, εφ' όσον η προ πεντηκονταετίας ματωμένη εχθρότητα των δύο κοινοτήτων υποδαυλίζεται από ψυχολογικά σύνδρομα νομικώς αχαλίνωτα. Αφ' ης στιγμής η εσωτερική αρνητικότης παραμένει, τίποτε δεν αποκλείει την καταλυτική επιβολή του τυφλού συναισθηματισμού επί της ελλόγου κρίσεως. Και παραμένει όχι τόσο ως αμοιβαίο αίσθημα ανασφαλείας και δυσπιστίας, όσο ως προϊόν φοβικής στάσεως απέναντι στη δυναμική της ιστορίας, οφειλομένης στις ανιστορικές νοοτροπίες των δύο λαών.
Σιωπηρά προϋπόθεσις εφαρμογής του Σχεδίου ήταν η βούληση των μερών να συνυπάρξουν ειρηνικά. Στα πλαίσια της Ευρωπαϊκής Ενώσεως και υπό συνθήκες εμπιστοσύνης, οι όποιες λειτουργικές του δυσχέρειες θα μπορούσαν να γίνουν αιτία εξομαλύνσεως των προβληματικών στοιχείων του όλου συνταγματικού οικοδομήματος. Αντιθέτως, η συμβίωσις αλληλοϋποβλεπομένων κοινοτήτων θα δημιουργούσε καθεστώς αμοιβαίας συνεχούς επιτηρήσεως, η οποία θα παρέλυε κάθε διάθεση παραγωγής θετικού έργου. Τα μέρη θα συμπεριφέρονταν σαν να βάδιζαν σε ναρκοπέδιο, οπότε αντί να εξελίσσονται σε ώριμες αυτοδύναμες οντότητες, θα είχαν την τάση να αυτοπροστατευθούν. Με δεδηλωμένη λοιπόν την προϋπόθεση της καλής θελήσεως, οι πολίτες των δύο κρατιδίων θα εκαλούντο να αναλάβουν τον δημιουργικό της κίνδυνο. Αυτή την καλή θέληση αρνήθηκαν οι Ελληνοκύπριοι με την ψήφο τους, διακηρύσσοντας προς πάσα κατεύθυνση ότι δεν έχουν χώρο για συγγνώμη μέσα τους, ότι δεν είναι διατεθειμένοι να συγ-χωρήσουν και να συγ-χωρεθούν, επιβεβαιώνοντας το ψυχολογικώς ανέτοιμο της συμβιώσεως.
Οι Ελληνοκύπριοι κατέχονται από την ψευδαίσθηση ότι ως μέλη της Ευρωπαϊκής Ενώσεως θα εκβιάσουν συμφορότερη λύση. Παραβλέπουν ωστόσο τον χρόνο, ο οποίος κυλά αμειλίκτως εις βάρος τους: το καθεστώς της Βορείου Κύπρου θα παγιώνεται, ενώ η αθρόα μεταφορά εποίκων από την Τουρκία θα μεταβάλει δραματικά τα πληθυσμιακά δεδομένα. Οποτε ο ελληνισμός υπολόγιζε τον διεθνή παράγοντα, ο ιστορικός χρόνος κυλούσε υπέρ του· όποτε τον κυρίευε το μεγαλομανικό του σύνδρομο, υφίστατο καταστροφές. Να το καταλάβουμε: Από οκτώ αιώνων είμαστε επιβάτες, ή και λαθρεπιβάτες ακόμη, του ιστορικού γίγνεσθαι, όχι συνδημιουργοί του. Γι' αυτό ακριβώς πρέπει να κερδίζουμε χρόνο αξιοποιώντας τις συγκυρίες και αρπάζοντας τις ευκαιρίες που παρουσιάζονται. Δεν προτείνω στρατηγική ιστορικής πειρατείας· επιμένω να μην αισθανόμαστε ομφαλός της γης και να μοχθούμε για να κατορθώσουμε τον κοινωνικό μας εκσυγχρονισμό, αλλιώς θα προκαλέσουμε το μάνιασμα του χρόνου. Θρυαλλίδα μιας τέτοιας δυσοίωνης εξελίξεως θα μπορούσε να αποδειχθεί η αντιφατική εμμονή στο όραμα της αδιαίρετης πατρώας γης και η πεισματική άρνησις του τιμήματος που αυτό συνεπάγεται.
H αποδοχή του Σχεδίου Αναν δεν θα ήταν μόνο πράξη πολιτική· θα ήταν και τραγική κάθαρσις. Ωστόσο οι Ελληνοκύπριοι με το «Οχι» τους επεσφράγισαν νομοτυπικά και τελετουργικά τη θυσία που δεν έκαναν. Επικαλούμενοι τις δυσβάστακτες πρόνοιες και τα κενά του σχεδίου, κατά βάθος δεν επεδίωξαν να προστατεύσουν με το «Οχι» την τιμή και πίστη τους· επεδίωξαν - αυτό είναι το κρίσιμο - να διασφαλίσουν την ησυχία και την ευημερία τους. Καθείς τους υιοθέτησε για δικό του λογαριασμό τον φόβο της ανασφάλειας και της στερήσεως, στάθμισαν και προχώρησαν. Ο παλαιός και ο σύγχρονος άνθρωπος τον οποίο κουβαλεί μέσα του ο Ελληνας της Κύπρου συναιρέθηκαν για να ωφεληθεί ο δεύτερος εν ονόματι του πρώτου, για να αποφευχθεί η κακοπάθεια επ' ονόματι προαιωνίων αξιών. Προτίμησε την παρασπονδία από την ομοσπονδία. Δεν θα ήταν αξιοσημείωτο να απορρίψουν οι Ελληνοκύπριοι το Σχέδιο υπό το κράτος του φόβου· αξιοσημείωτο είναι ότι το απέρριψαν επικαλούμενοι λόγους ηθικούς και εθνικούς, την ώρα που θέτουν την απόλαυση των αγαθών υπεράνω της στερήσεως και της θυσίας.
Ο άνθρωπος των οικονομικώς προηγμένων κοινωνιών εννοεί, πάνω απ' όλα, να περνά καλά. Αυτοβεβαιώνεται στην άνεση της ευημερίας του, χωρίς την παραμικρή διάθεση να τη διακυβεύσει. Αλλωστε ουδείς του το ζητεί, αν κρίνω από τις προσδοκίες καλύτερης ζωής, που κατακλύζουν ως διαφημιστικά μηνύματα τα πάσης φύσεως μέσα επικοινωνίας. Καμία πολιτική πρόταση η οποία παραγνωρίζει την αρχή της ευημερίας των πολιτών, εν συνδυασμώ προς τη συνεχή τους δραστηριοποίηση, δεν μπορεί να θεωρηθεί βιώσιμη· καμία στρατηγική η οποία υποτιμά τα λεγόμενα «προβλήματα της καθημερινότητος», τις υπαρξιακές προεκτάσεις των καθ' εαυτό πολιτικών αποφάσεων δεν έχει προοπτική.
Το είδαμε και στις πρόσφατες εθνικές εκλογές στην Ελλάδα. Οι επιλογές των διαδικασιών και των δομών εις βάρος της ποιότητος ζωής των πολιτών και των δικαιωμάτων τους είναι καταδικασμένες σε αποτυχία.
Στην εποχή των δικαιωμάτων του ατόμου η ελευθερία αιμοδοτεί τους θεσμούς και η ενεργός συμμετοχή των πολιτών στις κοινωνικές επιλογές, ακόμη και με τη μορφή απαντήσεων στις σφυγμομετρήσεις, λειτουργεί ζωογονητικά για το σύνολο. Χωρίς συγκεκριμένη αντίληψη των συνθηκών της ζωής, η αναγνώριση των σκοπών και η επιλογή των μέσων χάριν και μόνο της αποτελεσματικότητος ενδέχεται να αποδειχθεί ατελέσφορη έως αρνητική, όταν εξυπηρετεί μονομερώς αντιτιθέμενα συμφέροντα. Οι μόνιμοι χειρισμοί απαιτούν συνδυασμό αμοιβαίας ωφελείας των μερών και ειλικρινούς σεβασμού μεταξύ των. H ηθική των αλληλοπεριχωρουμένων συμφερόντων ευνοεί την κράση του επωφελούς με το υπεύθυνο και προφυλάσσει μια σύγχρονη κοινωνία από τις εκτός τόπου και χρόνου πλειονοθηρικές υπερβολές με τις εντάσεις τους. Κατ' αυτή την έννοια ο συμβιβασμός δεν αποτελεί αναγκαίο κακό· αποτελεί τόπο εποικοδομητικής συνυπάρξεως και προέχει της δεοντολογίας των απολύτων ρυθμίσεων. Στην τελευταία περίπτωση και αυτή η καθαρή θέληση επιβάλλεται εις βάρος της συνοχής του ενός από τα δύο μέρη, ενώ με τον συμβιβασμό καλλιεργείται κλίμα εμπιστοσύνης και αναγνωρίζεται ως διαρκές αγαθό η δικαιοσύνη της αμοιβαίας ωφέλειας.
Οταν η ελευθερία δεν αιμοδοτεί τους θεσμούς, τότε η κοινωνία κινδυνεύει από σκλήρυνση. Ετσι η νομική υπερπροστασία των δύο συνιστώντων κυπριακών κρατών ήταν πιθανό να ενθαρρύνει την ενδοστρέφεια των κοινοτήτων εις βάρος της καλής θελήσεως, η οποία συνδυάζει ατομικό και υπερατομικό στο ψηλαφητό πεδίο της καθημερινότητος και όχι των απροσώπων πολιτειακών δομών. Με αδιαπέραστη θεσμική θωράκιση η μία κοινότης θα ανεγνώριζε στην άλλη την απαγόρευση της επιθυμίας της, υπονομεύοντας την αμεσότητα της μεταξύ των επικοινωνίας. Καθώς η επικοινωνία προαπαιτεί αυτονομία των υποκειμένων της, ουδείς νοήμων άνθρωπος θα δεχόταν σήμερα πως η δεοντοκρατική ενδυνάμωση του κράτους θα βελτίωνε τη ζωή των πολιτών. Το Σχέδιο Αναν ύψωνε τους φραγμούς της αναστολής του ευρωπαϊκού κεκτημένου για ορισμένη χρονική περίοδο, με την εκπνοή της οποίας καλούσε τους Κυπρίους να περάσουν από μία ετερονομική συνθήκη σε περιχωρητική συνύπαρξη. H συνύπαρξη αυτή θα ενέπνεε στον πολίτη σεβασμό και αγάπη για την πολιτεία του. Δεν έγινε αντιληπτό, όπως δεν έγινε επίσης αντιληπτό ότι αποδεχόμενο τους περιορισμούς της ελευθεροκοινωνίας στην ενιαία Κύπρο το σχέδιο φαλκιδεύει την ευρωπαϊκή πορεία της Τουρκίας, αφού, όταν έρθει ποτέ η ώρα, η Ευρωπαϊκή Ενωση θα νομιμοποιείται να επιβάλει αναστολή εφαρμογής του κεκτημένου της και στους τούρκους πολίτες, απαγορεύοντάς τους την ελεύθερη εγκατάσταση στα κράτη-μέλη της.
Ασχέτως εάν εκδηλώθηκε με όρους ηθικοπολιτικής δεοντολογίας, η αντίδραση των Ελληνοκυπρίων δεν ήταν κατά βάθος πολιτική και ηθική. Θα τη χαρακτήριζα μετα-πολιτική και μετα-ηθική, δεδομένου ότι τα άμεσα συμφέροντα και οι πραγματικές καταστάσεις εβάρυναν στην κρίση τους περισσότερο από το αίτημα του δικαίου. Το πιστοποιεί ηχηρά η ποσόστωση 86% των νέων 18 ως 40 ετών που ψήφισαν «Οχι». Επίσης η ανασφάλεια δεν προεκτείνει ευθέως την πολιτική, προκύπτει ως επιπλέον. Αρα ο «συναισθηματισμός» που εκυρίευσε τα πνεύματα υπήρξε μάλλον προϊόν υπολογιστικών αντανακλαστικών, τα οποία διήγειρε η αναγωγή του ατομικού σκοπού σε συλλογικό και όχι η επιβολή του δευτέρου επί του πρώτου. Επειδή όμως η νεωτερικότης δεν έχει ακόμη διαμορφώσει στην Κύπρο το δικό της λεξιλόγιο, οι ψυχές ανταποκρίνονται στη σημειολογία του παλαιού, οπότε την κρίσιμη τούτη ώρα η επικοινωνία συνδύασε τον πρακτικό λόγο του αμέσου συμφέροντος με την παρελθούσης χρήσεως συνθηματολογία του εθνικισμού. Ελλείψει συγχρόνου ψυχικού περιγράμματος οι Ελληνοκύπριοι κατέφυγαν στον παλαιό τους εν υπνώσει εαυτό, για να αποφασίσουν, όπως νομίζουν καλύτερα, την άμεση ζωή τους.
Στις ανεπτυγμένες κοινωνίες οι πολιτικές επιδιώξεις ενδιαφέρουν στο μέτρο που δεν κοστίζουν. Τα ατομικά δικαιώματα προηγούνται των καθολικών αξιών. Υπενθυμίζω την αντίδραση των Ελλήνων στο ενδεχόμενο πολεμικής εμπλοκής για την Τουρκία εξαιτίας των Ιμίων: «Δεν θα σκοτωθούνε τα παιδιά μας για μια βραχονησίδα»! H ηθική των καιρών ζητεί από τον άνθρωπο αντί θυσίας προσφορά αβλαβή, επειδή ακριβώς συσχετίζει την ευθύνη με κάτι που αμέσως τον αφορά, αντί να την κατανοεί ως ευθύνη έναντι πάντων - στην περίπτωσή μας ως ευθύνη των Ελληνοκυπρίων έναντι εαυτών και των Τουρκοκυπρίων. Εως τώρα οι ευνοϊκές αποφάσεις των διεθνών οργανισμών τους καλλιεργούσαν ένα είδος ανευθυνότητος· τώρα υποχρεούνται να αναλάβουν τις ευθύνες τους για την ατολμία που έδειξαν απέναντι στην απαιτητική διέξοδο ενός ιστορικού συμβιβασμού.
Την απουσία της ώριμης ευθύνης δεν αντικαθιστά πλήρως η συνδυασμένη εθνική και ατομική αυτοβεβαίωση. Αλλά χωρίς αυτόν τον συνδυασμό κάθε συμφωνία στο Κυπριακό θα πρέπει να θεωρείται ανέφικτη ή θνησιγενής. H ηθική του εθνικού χρέους θα συνυπάρξει ευεργετικά με την ηθική της ατομικής συνειδήσεως, εάν ο Ελληνοκύπριος διεκδικήσει σθεναρά τις αρχές της αυτονομίας και της μετριοπάθειας, οπότε δεν θα εγκλωβισθεί στα ομαδικά αισθήματα θέτοντας εν κινδύνω την προκοπή του νησιού. Τα ομαδικά αισθήματα επιβάλλουν στα άτομα μια υπερατομική ηθική, η οποία υποτάσσει τον κοινωνικό δυναμισμό στις επιταγές της ομοιομορφίας και υποχρεώνει τους πολίτες να ζουν ασφυκτικά για κάτι εκτός του εαυτού τους.
Για να σηκώσουν οι Ελληνοκύπριοι το βάρος της συμβιώσεως με τους Τουρκοκυπρίους με ώριμη ευθύνη, θα έπρεπε να ξεπεράσουν με ένα δυνατό «Ναι» τη δυστυχή συνθήκη της ψυχικής στενότητος. Και αν επιθυμούν εγγυήσεις ασφαλείας, ας αναλάβουν διορατικά και μακρόθυμα τον κίνδυνο της καλής θελήσεως. Το Κυπριακό θα λυθεί μόνο όταν η μία κοινότης συγ-χωρέσει την άλλη. H αμετανοησία είναι στην περίπτωσή μας το μίασμα. Αυτός ο τρόπος πονά γιατί επιτάσσει απ' όλους να αναλάβουν την ευθύνη της ψυχής τους. Εως τότε οι Ελληνοκύπριοι θα επικοινωνούν με τους Τουρκοκυπρίους εξ αποστάσεως και θα καταναλώνουν το θέαμα της «πολιτικής συναδελφώσεως» δύο λαών ηθικά ξένων ή θα οργανώνουν «τηλεμαραθωνίους» για να βοηθήσουν τους χειμαζομένους της άλλης πλευράς. Δεν θα πετύχουν τίποτε - απλώς θα αυταπατώνται και θα δυναστεύονται από το άχθος του «Οχι». H λαχτάρα όμως της ευθύνης μπορεί να γυρίσει το «Οχι» σε ευκαιρία να ξανασκεφθούμε εις βάθος εμάς και το Κυπριακό, να κατακτήσουμε το απρόσιτο ακόμη και λυτρωτικό μάθος του πάθους. Ηρθε η ώρα να ατενίσουμε κατά πρόσωπο και να πούμε με θάρρος την αλήθεια: Εάν οι Ελληνοκύπριοι δεν υποφέρουν τη συμβίωση με τους Τουρκοκυπρίους, ας ζήσουν σε δύο κράτη χωριστά και στο βάθος του χρόνου η ενεργειακή ένταση και η πυκνότης του χώρου ίσως παραχωρήσουν μαζί με την ωρίμανση και την ευλογημένη ενότητα. Σε μια τέτοια περίπτωση το αίμα που έχει ποτίσει την Κύπρο θα γίνει αίμα θεμέλιο.