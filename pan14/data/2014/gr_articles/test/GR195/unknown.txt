Ενας «διανοούμενος» που σέβεται τον εαυτό του πρέπει να έχει άποψη για όλα τα θέματα και ειδικά για το περιβάλλον. Στο οποίο ο ρόλος του πρέπει να είναι ξεκάθαρος, εστιαζόμενος στο να είναι ένας πραγματικός «διανοούμενος της συμφοράς». Τούτο επειδή όταν αναφέρεται στο περιβάλλον της πρωτεύουσας (και των άλλων μεγάλων πολεοδομικών συγκροτημάτων της χώρας αν ζει εκτός Αθήνας) πρέπει να χρησιμοποιεί τις πρωτότυπες φράσεις του είδους: «απάνθρωπη μεγαλούπολη» και «διαμερίσματα κλουβιά». Φυσικά στη συνέχεια θα πρέπει να κάνει και τις ανάλογες συγκρίσεις με το Παρίσι, τη Ρώμη, τη Μαδρίτη. Από τις οποίες προκύπτει ότι στην Αθήνα το «πράσινο» που αναλογεί στον κάθε κάτοικο είναι το μικρότερο. Με αυτόν τον αριθμό η επόμενη κίνηση αφορά την «κοινωνία της αντιπαροχής» και την καταγγελία της «καραμανλικής οκταετίας». Κατά την οποία ­ εδώ συμφωνούν όλοι ­ στην Αθήνα έγινε η πλήρης «τσιμεντοποίησή» της. Χωρίς πράσινο, χώρους στάθμευσης, φαρδείς δρόμους και τα τοιαύτα. Οσο και αν τα «πολιτικά» ξεχάσθηκαν, το να κατηγορείς τον Καραμανλή για τη σημερινή μορφή της Αθήνας θωρείται «in».
Το περίεργο της ιστορίας δεν είναι τόσο η καταγγελία της πολιτικής του Καραμανλή ­ ο οποίος άρχισε να κυβερνά την Ελλάδα το 1956 ­ από τους «αντιφρονούντες», όσο η σιωπή των συνεργατών και των οπαδών του. Οι οποίοι βλέπουν την όλη ιστορία της σημερινής Αθήνας ως περίπου «αναγκαίο κακό» των τότε επικρατουσών συνθηκών. Ακόμη και η ιστορία του ξηλώματος του τραμ, στην οποία πρωτοστάτησε ο Καραμανλής, θεωρείται μέγιστο σφάλμα του. Χωρίς βέβαια, μ' εξαίρεση τη Λισαβόνα, να έχουν διαπιστώσει ότι τα παλαιού τύπου τραμ επίσης ξηλώθηκαν στο Παρίσι, στη Ρώμη και στη Μαδρίτη!
Εχει όμως η Αθήνα σήμερα την ορθή μορφή μιας ευρωπαϊκής μεγαλούπολης; Η απάντηση φυσικά είναι αρνητική. Μόνο που θεωρώ ότι ο Καραμανλής εμποδίστηκε στον ορθό σχεδιασμό της από τους τότε «οικολόγους». Οι οποίοι με τη μορφή των «διανοουμένων» της εποχής του '50 έδρασαν περιορίζοντας τη σωστή πολεοδομική και οικιστική ανάπτυξη της Αθήνας. Κάτι που σήμερα με άλλη μορφή και ονόματα γίνεται. Μια και σε οτιδήποτε καινούργιο πάει να γίνει πάντοτε οι ίδιες ομάδες ατόμων αρχίζουν τις καταγγελίες και τις αντιρρήσεις!
Σκέφτεται κανένας τον χαμό που θα είχε γίνει από τους «τοπικούς» προστάτες του περιβάλλοντος, τους συλλόγους των αρχιτεκτόνων και τους υπόλοιπους «διανοούμενους» αν η κυβέρνηση του Καραμανλή του 1975 πρότεινε «αναβάθμιση» στον χώρο του Φιξ στη Συγγρού; Να ανέθετε στη συνέχεια (μετά από διεθνή διαγωνισμό) στον ιταλό αρχιτέκτονα Ρέντζιο Πιάνο τον σχεδιασμό και την κατασκευή ενός πολιτιστικού κέντρου με κίτρινες σωληνώσεις, «ανοικτές» σκαλωσιές και άλλα παρόμοια «φουτουριστικά»; Ευτυχώς ο Πιάνο δεν βρέθηκε στη θέση του κατηγορουμένου για την προσβολή του αττικού τοπίου. Χώρια που κάθε κατασκευή θα ήταν αδύνατη επειδή από κάτω οπωσδήποτε θα υπάρχουν ιστορικά μνημεία ανυπολόγιστης αρχαιολογικής αξίας. Χώρια που είναι δίπλα στον (πρώην) Ιλισό (είναι η Καλλιρρόης) όπου πέρασε ο Σωκράτης και έβρεξε τα πόδια του!
Περιγράφω, όπως ίσως αντελήφθησαν μερικοί, το περίφημο Πολιτιστικό Κέντρο Μπομπούρ στο Παρίσι. Οπου οι αφελείς Γάλλοι (που αγνοούν, όπως γνωρίζουν τα τοπικά σαΐνια, την ιστορική τους παράδοση!) ανέθεσαν ­ αφού γκρέμισαν (αν είναι δυνατόν, οι ιερόσυλοι!) τα προϋπάρχοντα «παλαιοκλασικά κτίρια» ­ σε ιταλό αρχιτέκτονα τον σχεδιασμό και την κατασκευή του. Λες και δεν είχαν Γάλλους, όπως εμείς έχουμε πάντοτε πρώτο «ντόπιο» πράμα! Το οποίο Μπομπούρ θα ήταν αδύνατον να γίνει στην Αθήνα ακόμη και στα Λιόσια!
Ας επανέλθουμε όμως στη δεκαετία του '50. Οι τότε «οικολόγοι» ­ το αν είχαν άλλο όνομα λίγη σημασία έχει ­ εμπόδιζαν την καθ' ύψος επέκταση της πόλης. Επρεπε, έλεγαν, να φαίνεται από παντού η Ακρόπολη! Λες και εντόπιζαν το μεγάλο μας πρόβλημα! Η αστικοποίηση και η μεταφορά αγροτικού πληθυσμού στις πόλεις δεν είναι ­ όπως αρκετοί θεωρούν ­ ελληνικό φαινόμενο. Ακόμη και οι αφελείς που επιμένουν στο «η αγροτική έξοδος ήταν αποτέλεσμα του μετεμφυλιακού ρεβανσισμού» ­ το οποίο άκουσα σε συνέδριο «ειδικών» ­ κάποτε θα κατανοήσουν ότι ουδεμία σχέση έχει με την ελληνική πραγματικότητα. Τούτο επειδή παρόμοια μετακίνηση έχει συμβεί σε όλη τη Δυτική Ευρώπη και τη Βόρεια Αμερική. Χωρίς φυσικά για την αύξηση του πληθυσμού της Ρώμης, του Μιλάνου, του Λονδίνου, της Κοπεγχάγης και της Ζυρίχης να ευθύνεται κάποιος εμφύλιος πόλεμος. Γιατί απλούστατα δεν έγινε εκεί! Η «ελληνοποίηση» των διεθνών συμβάντων είναι μία από τις μεγάλες ευθύνες των «διανοουμένων» μας.
Οταν λοιπόν ο πληθυσμός των πόλεων αυξάνεται, η οικιστική τους «τακτοποίηση» θα γίνει με νέα σπίτια και διαμερίσματα. Είτε με συνωστισμό «χαμηλών» είτε με επέκταση της πόλης σε «φάρδος» καταλαμβάνοντας νέους χώρους είτε και πηγαίνοντας «ψηλότερα». Χτίζοντας δηλαδή και ουρανοξύστες. Ακόμη και στα σχολικά μας βιβλία ο μετρίου ύψους ουρανοξύστης του «Πύργου των Αθηνών» θεωρείται έκτρωμα. Με τι όμως τον συγκρίνουν; Πιθανότατα με τις διπλανές πολυκατοικίες της Μεσογείων, που ­ σε αντίθεση με του «Πύργου» ­ θα τις θεωρούν πανέμορφες. Κολλημένες όπως είναι η μία δίπλα στην άλλη, χωρίς φως, πράσινο, ελεύθερους χώρους, πάρκινγκ! Το «τερατούργημα» όμως (άλλος χρησιμοποιούμενος όρος!), όπως λέγεται ο Πύργος των Αθηνών, έχει και φως τριγύρω και ελεύθερους χώρους και πάρκινγκ. Ισως πραγματικά φταίει ο Καραμανλής που είχε την αφέλεια να δεχθεί τις αιτιάσεις των τότε προστατών του «αθηναϊκού τοπίου» και δεν έδωσε άδειες να γίνουν ψηλά κτίρια. Στα οποία ­ όπως έγινε σε όλες τις άλλες μεγαλουπόλεις ­ υπάρχει και φως. Χωρίς να στριμώχνονται περιορίζοντας τα πάντα. Εντάξει, δεν λέω, έχουμε το λιγότερο πράσινο. Εχουμε όμως και τα λιγότερα ψηλά κτίρια. Εδώ ποιος φταίει;
Είναι ή όχι αλήθεια ότι η Αθήνα είναι η μόνη μεγαλούπολη της Ευρώπης στην οποία δεν έχει επιτραπεί να χτίζονται ουρανοξύστες; Ασχημο είναι το κτίριο του ΟΤΕ στην Κηφισιάς ­ ακόμη μια εξαίρεση που αντιμετώπισε ένα σωρό διαμαρτυρίες των αρχιτεκτόνων όταν αποφασίστηκε να χτιστεί ­, το οποίο είναι σχεδόν πανομοιότυπο με εκείνο της έδρας της Ευρωπαϊκής Ενωσης; Που κτίσθηκε στο κέντρο των Βρυξελλών; Μόνο που στο Βέλγιο δεν υπήρχε μόνιμη αντίδραση σε οτιδήποτε καινούργιο, διαφορετικό και ­ κάτω απ' όλα! ­ ψηλό!
Μπορεί να φανταστεί κάποιος σε ένα χώρο όχι πρώτης οικιστικής αξίας (όπως στο Παρίσι, στο προαύλιο του Μουσείου του Λούβρου!) να υπήρχε πρόταση χτισίματος μιας γυάλινης πυραμίδας; Αναλογίζεται κανένας τις διαμαρτυρίες των αρχιτεκτόνων που θα υπήρχαν αν επρόκειτο να γίνει η πυραμίδα, που σήμερα είναι στο Λούβρο, στο Κουκάκι ή στο Αιγάλεω;
Είναι βέβαια γεγονός ότι στην Αθήνα η όλη αισθητική της οικιστικής ανάπτυξης είναι προβληματικότατη. Γι' αυτό όμως, κατά τη γνώμη μου, δεν ευθύνεται τόσο η «καραμανλική επταετία της τσιμεντοποίησης και της αντιπαροχής» όσο η απίστευτη μόνιμη οπισθοδρομικότητα των ελλήνων «διανοουμένων». Οι οποίοι μολονότι είναι αδύνατον να ενταχθούν στην εποχή τους θέλουν να αποφασίζουν και από πάνω.
Είναι στ' αλήθεια περίεργο αλλά δεν υπήρξε στην πόλη των Αθηνών τίποτε «καινούργιο» το οποίο να μην καταγγέλθηκε. Ειδικά για τον Σύλλογο των Αρχιτεκτόνων έχω μια βασική απορία: Είναι δυνατόν να μη θέλουν να χτίσουν τίποτε οι ίδιοι ακυρώνοντας την ειδικότητά τους; Το πώς είναι δυνατόν να εκστασιάζονται μόνο μπροστά σε οτιδήποτε παλαιό είναι μια απορία που την έχω από χρόνια. Η οποία επανέρχεται μονίμως από τη γενικότερη απραξία μπροστά σε υπάρχουσες ασχήμιες. Των οποίων η αλλαγή προς το καινούργιο πάντα παίρνει μορφή καταγγελιών. Να αναφέρω το ερείπιο του κτιρίου του Φιξ στη Συγγρού, που όσο παρέμενε ως άσχημο κουφάρι τυλιγμένο με κουρελοαεροπανό και γιγαντοαφίσες κανέναν δεν ενοχλούσε; Του οποίου η αλλαγή και η ένταξή του σε νέα χρήση ξεσήκωσε τους πάντες, που θυμήθηκαν τον αρχιτέκτονα Ζενάκο που το έχτισε; Ο οποίος βεβαίως το σχεδίασε ως εργοστάσιο παγοποιίας και παραγωγής μπίρας και όχι ως στοιχείο «διακόσμησης»! Να θυμίσω και το περίφημο «Πάρκο της Ελευθερίας» για το οποίο κανένας δεν διαμαρτυρήθηκε όταν είχε γίνει ­ κατά την προσφυή έκφραση του Γιάννη Μαρίνου ­ πανάσχημο «πάρκινγκ της Ελευθερίας»; Του οποίου η μετατροπή σε νέου τύπου χρήση ξεσήκωσε τον κάθε πικραμένο περίοικο; Που θεωρεί προσβολή τη μετατροπή του σκουπιδότοπου-πάρκινγκ σε σύγχρονη όπερα και συνεδριακό κέντρο;
Καταλήγοντας ας μου επιτραπεί να τονίσω εκ νέου το βασικό: Η ευθύνη για τη σημερινή μορφή της Αθήνας οφείλεται στη μόνιμη οπισθοδρομικότητα των «διανοουμένων» του '50. Που επανέρχονται με διάφορες μορφές ­ «οικολόγοι» σήμερα! ­ στις επί μέρους εποχές. Οι οποίοι, ενώ συμφωνούσαν με την τοποθέτηση πινακίδας του είδους «Ο Βύρωνας είναι αποπυρηνικοποιημένη περιοχή», μονίμως εμποδίζουν κάθε νέα πρόταση για δημιουργία σύγχρονων οικιστικών και κτιριακών συγκροτημάτων.
Περίμενα ότι το «Ιδρυμα Δημοκρατίας Κωνσταντίνος Καραμανλής» θα αναλάμβανε κάποτε την ιστορική αποκατάσταση του ρόλου του ιδρυτή του. Ιδιαίτερα στο σημείο αυτό, που σχεδόν όλοι το θεωρούν «μελανό». Φαίνεται όμως ότι το Ιδρυμα αυτό έχει επί του παρόντος σοβαρότερες ασχολίες. Οπως, για παράδειγμα, τη διοργάνωση για τους βουλευτές της Νέας Δημοκρατίας σεμιναρίων με αμερικανούς ειδικούς image makers. Με εξαίρετη θεματολογία που αφορά το πώς να χρησιμοποιούν καλύτερα μέικ απ και πούδρα!