Μοιάζει κυριακάτικη άθληση, ασκείται όμως και τις καθημερινές, από πολλούς: εννοώ τη στοιχειώδη ποιητική λειτουργία της γλώσσας, που εξακολουθεί να ναρκισσεύεται απτόητη· από τις επιζώσες σε στερεότυπη χρήση φράσεις, όπως «Τα μυαλά του πήραν αέρα», ως τις διαφημιστικές δημιουργίες, μεταξύ των οποίων και τα «αρτοποιήματα» (είναι αρκετοί οι δόκιμοι ποιητές που γράφουν τα κείμενα στην τέχνη της διαφήμισης) και από το νεότευκτο «έπαθα ταπηροκρανίωση» ή τη μελαγχολική, αλλά φραστικώς ευτυχή, διαπίστωση των εργάσιμων ωρών «Το φωτοτυπικό τα 'χει φτύσει», ως τα επιτεύγματα του τοίχου («Δεν θα πεθάνουμε ποτέ, κουφάλα νεκροθάφτη», σύστοιχο προς τον καλό στίχο «Γυναίκα που βηματίζεις σαν τον κύκνο / όταν σε συναντήσω δεν θα πεθάνω»), η ποιητικότητα δεν απέθανε. Ακόμη κι αν δεν πολιτογραφηθούν τα περισσότερα από αυτά (όπως, λ.χ., η από καιρό παροπλισμένη μεταφορά «Θα τον στείλω στην Αιόλου για μαντάρισμα» της δεκαετίας του '50), φτεροκοπούν ωστόσο γύρω στην ακοή μας, ραντίζοντας ωσάν ροϊδικά «εφήμερα», με την άχνη τους, τη ζώσα ελληνική. Συνεπώς η γλώσσα διατηρεί τη θεμελιακή ποιητικότητά της και υποδηλώνει ότι οι συμπολίτες διακονούν υποτυπωδώς, εκόντες - άκοντες (ιδίως οι άκοντες!), τη «μεγάλη Κυρά». Οσο για τη μαθητιώσα νεολαία, όλες οι ενδείξεις πείθουν ότι στις ημέρες μας οι φευγαλέοι φιλόσοφοι, πεζογράφοι και στιχουργοί του λυκείου (καθώς οι σύγχρονοι «στύλοι» χορεύουν χωρίς σκαλώματα στο χαρτί) έχουν αυξηθεί.
Πόσο μάλλον οι κατ' έθος αποκαλούμενοι «ποιητές», που ανυψώνουν την ποιητική λειτουργία της γλώσσας σε διακριτή τέχνη! Οι ποιητικές συλλογές τυπώνονται περισσότερες από ποτέ, από τους (φιλοτιμούμενους, στην περίπτωση, εκδοτικούς οίκους, καθ' ότι κέρδος σπανίως ενδέχεται και απλώς η ζημία σε ορισμένες περιπτώσεις μπορεί και να λιγοστεύει), είτε από συλλογικούς φορείς τοπικής ή θεματικής εμβέλειας είτε και από τους ίδιους τους στιχουργούς (ή από τους φίλους και συγγενείς τους, όταν έχουν οι ίδιοι αποδημήσει εις Κύριον). Μα η εκδοτική παραγωγή πληθωρίζει σε όλα τα είδη βιβλίου, θα αντιτείνει κάποιος· σύμφωνοι, αλλά τούτες οι εκδόσεις βγαίνουν με κέρδος που σε βαρβαρίζοντα ελληνικά είναι «εξαιρετικά χαμηλής ενδεχομενικότητας».
Τα επιτεύγματα πάντως της ποιητικής μας παραγωγής είναι όχι μόνον υψηλά, παρά και αδιάλειπτα: σε αυτή την τέχνη το μικροαστικό τούτο έθνος δεν επαναπαύτηκε στις δάφνες των προγόνων, όπως το πιστοποιούν και τα δύο Νομπέλ ­ και τα σαφώς περισσότερα ανεπίδοτα τοιαύτα. Ο αιώνας που τελειώνει έχει να επιδείξει σημαντική ποίηση, από το ξεκίνημα ως την εκπνοή του. Η σημασία τούτης της αναμφισβήτητης διαπίστωσης προσαποκτά μεγαλύτερη αξία, όταν συγκρίνουμε με άλλους τομείς των τεχνών, της φιλοσοφίας και των επιστημών: εκεί η γενναία εξαίρεση επιβεβαιώνει συνήθως τον κανόνα, ενώ στην ποίηση συμβαίνει το αντίστροφο.
Αν αντικαθιστούσαμε τη λέξη «ευφυολογία» με τη λέξη «ποίηση», πάλι θα ίσχυε ο ακόλουθος στοχασμός του Λίχτενμπεργκ: «Η ευφυολογία είναι όπως η μουσική· όσο περισσότερη ακούς τόσο λεπτότερους συνδυασμούς απαιτείς» («Στοχασμοί», εκδ. Στιγμή). Η ποίηση έχει κοινούς τόπους με τη μουσική· ο Πάουντ έχει διαχωρίσει το ποιητικό είδος της μελοποιίας, στο οποίο υπερτερεί η ενορχήστρωση της γλωσσικής ύλης, η ακουστική (φωναχτή ή και ενδιάθετη) αχλύς των λέξεων, η συμβολιστική μουσικότητα, οι λογικές σημασίες ως υποκείμενες στους μουσικούς τόνους και στις φόρμες: είναι η ποίηση ως «πηγή προσωδιακής ενέργειας» και ενάργειας, όπως ακριβώς την είπε ο Ν. Βαγενάς για τον Σικελιανό («Το Βήμα», 14 Μαρτίου). Η Σαπφώ, ο Μαλαρμέ, ο Βαλερί έφθασαν στα όρια της μελοποιίας. Στα καθ' ημάς, ενδεικτικά ο Σολωμός, ο Εξαρχόπουλος Ματθαίου, ο Σικελιανός, ο Αγρας, ο Τεύκρος Ανθίας, ο Σεφέρης είναι μελοποιοί.
Διακρίνεται και η παουντική φανοποιία: εδώ η ποιητική λειτουργία συγκροτείται, εστιάζεται και μιζάρει στην (οπτική, όχι με τη στενά τηλεοπτική έννοια) εικόνα. Η παλαιά κινεζική ποίηση, ο Μαγιακόβσκι, ο Πρεβέρ είναι χαρακτηριστικά παραδείγματα· και από τους Ελληνες, ο Ελύτης, ο Παπαδίτσας, ο θαλερός Μίλτος Σαχτούρης είναι φανοποιοί.
Τρίτη είναι η λογοποιία, όπου το «μέλος», τα «φαεινά» και οι «ιδέες» υπόκεινται στο παιγνίδισμα των σημασιών· εδώ μια αλλιώτικη «μουσική» παράγεται όχι τόσο (ή όχι μόνο) από τα μελικά στοιχεία όσο από τις κρούσεις (και τις παρακρούσεις) των σημασιών· και η εικόνα, στον βαθμό που αναδύεται, προσλαμβάνεται ως διανοητικό ή ηθικό, μάλλον, παρά ως οπτικό αμάλγαμα. Ο «αμάργαρος, αυτάγγελτος» λόγος πνέει στους στίχους του Κάλβου: «Ε! των θνητών οι ελπίδες / ως ελαφρά διαλύονται / όνειρα βρέφους· χάνονται / ως λεπτόν βόλι εις άπειρον / βάθος πελάγου». Στον αιώνα μας η λογοποιία έδωσε στίχους όπως εκείνον για τον οποίο ο Κ. Π. Καβάφης συνήθιζε να καμαρώνει: «Με την χαρά της αφθαρσίας μες στα μάτια».
Ωστόσο η ποίηση κάλλιστα ζυγίζεται και με κριτήρια εξωποιητικά, πράγμα που ίσχυε ανέκαθεν: ο Σολωμός, ο Βαλαωρίτης και ο Παλαμάς καθιερώθηκαν ως μεγάλοι ποιητές για «γλωσσικούς», δηλαδή για εθνικούς, καταρχήν, λόγους και ο Ρίτσος για πολιτικούς τοιούτους. Αν σήμερα μας φαίνεται ότι τα «αφιλολόγητα» κριτήρια (οι ιδέες) δεν επηρεάζουν, οφείλουμε να ψάξουμε μήπως οι εθνικές και άλλες αποτιμήσεις έδωσαν τη θέση τους στις σύγχρονες θεωρίες, που κάνουν να γέρνει το βάρος της αποτίμησης στη ζωοποιό πράξη της ανάγνωσης: τον «εθνικόφρονα ακροατή-αναγνώστη» του 19ου αιώνα τον έχει διαδεχθεί ο «δημοκρατούμενος/κοινωνικός αναγνώστης» και ο εναλλάξ «μοναχικός φετιχιστής» του 20ού: η διάσπαση της ανάγνωσης έχει συντελεσθεί.
Οι προηγηθείσες διακρίσεις δεν είναι αντιφατικές: ο καβαφικός στίχος που παρέθεσα υπάγεται στη μελοποιία όσο και στη λογοποιία, ενώ του Κάλβου η στροφή στη λογοποιία εξίσου με τη φανοποιία (δες για την «εικονοποιία» του στην αρτιωμένη έκδοση του Γ. Δάλλα, εκδ. Ωκεανίδα, και για τη μετρική του στη διεξοδική «Πολύτροπον Αρμονία» του Ευρ. Γαραντούδη, των Πανεπιστημιακών Εκδόσεων Κρήτης). Οι ποιητές δουλεύουν με όλους τους τρόπους, καθώς η γλώσσα τους δεν υποφέρει για πολύ ούτε τις ηχητικές ούτε τις εικαστικές μήτε τις ιδεολογικές μονομέρειες. Το καίριο ερώτημα ωστόσο, για να κατανοήσουμε καλύτερα το δρώμενο της ποίησης, είναι ποια ιδιότητα της ποιητικής γλώσσας αποβαίνει κάθε φορά δεσπόζουσα και με ποια συστροφή της ψυχής ή της γλώσσας έχει αποδώσει τους δυνατότερους στίχους του έκαστος ποιητής ­ ή, όπως το προείπε καμπανιστά, σχεδόν σχολικά (καταπώς χτυπούσε τα πλήκτρα του πιάνου ο Σκοτ Τζόπλιν), σε τροχαίο στακάτο, ο Ιωάννης Καρασούτσας:
«Η φυλή δεν είναι μία των πτηνών των ηδυφώνων,
ουδέ ποιητών υπάρχει εις την γην εν γένος μόνον».
Αρα και οι αντίστοιχες αποτιμήσεις όχι μόνο δεν αλληλοαναιρούνται, παρά επιπλέον μπορούν να φθάνουν από διαφορετικούς δρόμους στα ίδια πορίσματα: ο ένας κριτικός υψώνει τον ποιητή διότι τον αποτιμά ως τον πειστικότερο βαστάζο ή αναφερόμενο σε συγκροτημένο σύστημα ιδεών/αξιών (π.χ. η στράτευση του Δάντη στο χριστιανικό δόγμα), ενώ έτερος κριτικός ανεβάζει τον ίδιο ποιητή στο ίδιο σκαλί, για λόγους π.χ. «ακουστικής φαντασίας», ήτοι μελοποιίας.