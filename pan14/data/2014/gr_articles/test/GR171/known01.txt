Υπάρχει Δεξιά και Αριστερά; Επί σειρά ετών αξιόλογοι αναλυτές και πολιτικοί στοχαστές έχουν υποστηρίξει ότι έχει μειωθεί η σημασία της τομής μεταξύ Αριστεράς και Δεξιάς (Anthony Giddens) ή ότι δεν έχει αναλυτική χρησιμότητα (Giovanni Sartori) ή ότι το νόημα των δύο όρων είναι ρευστό και μεταβαλλόμενο (David Caute). Οπως είναι γνωστό, η τομή Δεξιάς/Αριστεράς γεννήθηκε με τη Γαλλική Επανάσταση. Το ζήτημα είναι αν εξακολουθούν οι διαιρέσεις και τα διακυβεύματα της εποχής εκείνης να έχουν αρμοδιότητα στη δική μας εποχή - και αν συνεχίζει η βασική τομή που ίσχυε τότε να υφίσταται και σήμερα, έστω με αναγωγή των βασικών ζητημάτων σε κοινούς παρονομαστές που να έχουν διαχρονικό χαρακτήρα.
Στον βαθμό που υπάρχουν άνθρωποι οι οποίοι αναγνωρίζουν τη διάκριση και ενδεχομένως αυτοπροσδιορίζονται πολιτικά με τους όρους Δεξιάς και Αριστεράς, δεν μπορεί να αμφισβητηθεί η νομιμότητα και η δοκιμότητά της. Αυτή η παραδοχή έχει τα όριά της - τα όρια της ιδεολογικής κοινότητας που αυτοπροσδιορίζεται ως «Δεξιά» ή ως «Αριστερά». H Αριστερά και η Δεξιά δεν είναι παρά ονόματα που δίνουμε σε δύο ευρείες ιδεολογικές κοινότητες, δύο «φυλές», όπως ήταν οι Ιωνες και οι Δωριείς στην αρχαία Ελλάδα. Υπήρχαν αυτές οι φυλές; Με μια έννοια υπήρχαν, εφόσον οι περισσότεροι από τους Ελληνες της εποχής εκείνης πίστευαν ότι κατάγονταν από τον Δώρο ή τον Ιωνα. Είναι, όμως, εντελώς διαφορετική η ιδέα ότι η ύπαρξή τους είναι ανεξάρτητη από την πίστη σ' αυτήν.
Το ίδιο μπορεί να υποστηριχθεί για την τομή μεταξύ Αριστεράς και Δεξιάς: η οποία έχει κι αυτή ανάγκη από ανθρώπους που να πιστεύουν σ' αυτήν. Ισχύει από τη στιγμή που υφίστανται δύο ιδεολογικές κοινότητες οι οποίες αυτοπροσδιορίζονται μέσα από αυτή. Εξω από τις κοινότητες αυτές, με τα ιστορικά βιώματά τους και τις κοινές παραδοχές που ισχύουν στους κόλπους της καθεμιάς, δεν υπάρχουν αναλυτικά κριτήρια διάκρισης μεταξύ τους που να τις ορίζουν ως καθολικές «ουσίες», ούτε μια ιδεολογική σταθερά που να λειτουργεί ως μήτρα αναγνώρισης της μιας ή της άλλης. H καθεμιά από αυτές τις κοινότητες είναι ιδεολογικώς πολυσυλλεκτική. Διάφορα ιδεολογικά στοιχεία και σύμβολα έχουν συσσωματωθεί με αυτές τις κοινότητες και έχουν σχηματίσει δύο παραδόσεις που τις καθιστούν αμοιβαία αναγνωρίσιμες σε συγκεκριμένο τόπο και χρόνο. Τα στοιχεία αυτά μεταβάλλονται ανάλογα με τις ιστορικές συνθήκες. Και υπό τις σημερινές συνθήκες τα στοιχεία αυτά έχουν μεταβληθεί τόσο πολύ που είναι αδύνατον να υποστηριχθεί ότι υπάρχει μία συνισταμένη της Αριστεράς ως ιδεολογικής κοινότητας ή της Δεξιάς εν προκειμένω.
H πολυπλοκότητα της πολιτικής ζωής στη σύγχρονη εποχή, τα οικονομικά, τα οικολογικά και τα ηθικά προβλήματα που εμπλέκονται με την πολιτική σε όλες τις εκφάνσεις της, τα κοινωνικά διλήμματα που συνυφαίνονται με κάθε πολιτική επιλογή σε μια δημοκρατία δεν μπορούν να αναχθούν σε μια απλή, τοπογραφική αναπαράσταση Αριστεράς και Δεξιάς.
Ιδανικά, αν το νόημα της Αριστεράς και της Δεξιάς ήταν συγκεκριμένο, θα ήταν δυνατό να προσδιορισθεί από κάποιους ειδικούς, κάποια ανεξάρτητη αρχή ή κάποια μη κυβερνητική οργάνωση, ποιο κόμμα και ποια πολιτική, ποια ιδεολογία και ποια ατομική στάση στα δημόσια πράγματα είναι περισσότερο «αριστερά» ή περισσότερο «δεξιά». Θα μπορούσε να δημιουργηθεί ένα «ιδεολογικό μοιρογνωμόνιο», βάσει του οποίου να καθορίζεται ο βαθμός αριστερής ή δεξιάς κλίσης του καθενός.
Το γεγονός ότι αυτό δεν έχει γίνει ποτέ οφείλεται στο ότι μάλλον δεν μπορεί να γίνει παρά τις φιλότιμες προσπάθειες πολλών μείζονος ή ήσσονος σημασίας διανοουμένων, όπως του Norberto Bobbio στην Ιταλία ή των εδώ μιμητών του. Ο λόγος για αυτό βρίσκεται στο γεγονός ότι οποιοδήποτε κριτήριο οροθέτησης της τομής Δεξιάς/Αριστεράς δεν αποσπά τη γενική συναίνεση - ακριβώς διότι η τομή αυτή είναι συνάρτηση ιστορικών βιωμάτων, αισθητικών και πολιτιστικών, συχνά υποκειμενικών παραστάσεων και όχι αποτέλεσμα λογικών διεργασιών. Δεν υπάρχουν λογικά κριτήρια για αυτήν την τομή. Ισχύει στο εσωτερικό μιας ευρύτερης ιστορικής και πολιτιστικής παράδοσης. Το να χαρακτηρίζεται μια πολιτική ως «δεξιά» ή ως «αριστερά» είναι ανάλογο με τον χαρακτηρισμό επίπλου ως «κιτς»: οι γνωρίζοντες στο εσωτερικό μιας κουλτούρας συμφωνούν με έναν τέτοιο χαρακτηρισμό - αν και συχνά μπορεί και να διαφωνούν μεταξύ τους. Αλλά τα κριτήρια είναι αισθητικά και ρευστά, ποτέ σταθερά και αντικειμενικά.
H δυσκολία να τοποθετηθούν στην περιβόητη κλίμακα Δεξιάς και Αριστεράς διάφορα νέα κινήματα στον κόσμο πρέπει να προβληματίσει τους πιστούς στην ισχύ της τομής. Υπάρχουν, για παράδειγμα, οι Gays & Lesbians for Individual Liberty (GLIL). Αυτοί πού κατατάσσονται; Θα μας πει κάποιος «στα αριστερά», διότι οι ομοφυλόφιλες οργανώσεις τάσσονται κατά του συντηρητικού κομφορμισμού. Ναι, αλλά τότε τι θα πουν για τους Log Cabin Gay Republicans που είναι και ομοφυλόφιλοι και Ρεπουμπλικανοί; Τι υπερισχύει: το κατά τεκμήριο αριστερό στοιχείο gay ή η πολιτική ιδιότητα του ρεπουμπλικανού που είναι καταχωρημένη στη Δεξιά; Αν τους τοποθετήσετε στη Δεξιά, θα εξεγερθούν οι συνάδελφοί τους GLIL. Αν πάλι τους βάλετε στην Αριστερά, θα διαμαρτυρηθούν οι ίδιοι διότι θεωρούν ότι δεν ανήκουν σε καμιά από τις δύο αυτές παρατάξεις. Οποιαδήποτε κατάταξη σε μία από τις δύο είναι προκρούστεια.
Αλλωστε πληθαίνουν τα κινήματα και τα κόμματα σε όλον τον κόσμο που αρνούνται την παραδοσιακή αυτή κατάταξη. Μπορεί κανείς να διαπιστώσει του λόγου το αληθές στο Διαδίκτυο, όπου παρατίθενται αμέτρητοι τόποι με άρθρα, λογότυπους, βιβλία, κινήματα ή συνέδρια με θέμα την ανάγκη υπέρβασης της τομής Δεξιάς και Αριστεράς.
Κι όμως, πολλοί είναι οι εμμένοντες στον διαχωρισμό Δεξιάς/Αριστεράς, θεωρώντας τον αναλυτικά χρήσιμο. Από πολλές πλευρές η εμμονή αυτή δεν είναι αθώα, διότι δίνει στους χρήστες της τη δυνατότητα πραγματοποίησης διανοητικών ταχυδακτυλουργιών. Αυτό γίνεται μέσα από την ακόλουθη διεργασία. Από τη μια μεριά παρουσιάζεται ως αντικειμενική, αμερόληπτη, αξιολογικά ουδέτερη και μεθοδολογικά δόκιμη η τομή Δεξιάς/Αριστεράς. Από την άλλη μεριά, όσοι συντάσσονται με την Αριστερά, επιλέγουν την «αγαθήν μερίδα», όπως λέει το Ευαγγέλιο για τη Μαρία έναντι της Μάρθας. Επιβεβαιώνουν τη νομιμότητα και την καθαρά αναλυτική αξία της τομής - απορρίπτοντας τις τυχόν αντιρρήσεις ως υποκριτικές και «δεξιές στο βάθος» - και στη συνέχεια ταυτίζουν την Αριστερά με την πρόοδο, τη γνώση, τη δικαιοσύνη, την ελευθερία, τον ανθρωπισμό, την ειρήνη, την αδελφότητα και την ισότητα. Και εφόσον η Δεξιά είναι το αντίθετο της Αριστεράς, πρεσβεύει τα αντίθετα. Αν παρατηρηθεί ότι οι «δεξιές» πολιτικές δυνάμεις υιοθετούν κι αυτές παρόμοιες ιδέες και αρχές, αυτό οφείλεται είτε στην υποκρισία τους είτε στη διείσδυση των αρχών της Αριστεράς στην ιδεολογία της Δεξιάς: όπερ έδει δείξαι.
Είναι τέτοια η πεποίθηση ότι η Αριστερά εξισώνεται ταυτολογικά με το δίκαιο, το ορθό και το ανθρωπιστικό, ώστε γνωστός διανοούμενος, πρωθιερέας της αριστερής ιδεολογικής κοινότητας, «απέδειξε» χωρίς δυσκολία ότι οι τρομοκράτες της «17 Νοέμβρη» δεν είναι αριστεροί, εφόσον η Αριστερά εξ ορισμού δεν σχετίζεται με εγκληματικές πράξεις. Οι ίδιες τους οι πράξεις τους τοποθετούν εκτός Αριστεράς. Για άλλη μια φορά: όπερ έδει δείξαι.
Μέσα από αυτήν την επιχειρηματολογική ταχυδακτυλουργία αποδίδεται στην Αριστερά ό,τι καλό, ενώ συγχρόνως δαιμονοποιείται η Δεξιά. Κάποτε ίσχυε στη χώρα μας το αντίθετο. Αν σήμερα η περιρρέουσα ατμόσφαιρα ευνοεί κάθε τι στο οποίο θα μπορούσε να αποδοθεί η ιδιότητα του «αριστερού», με την ίδια απερισκεψία και ελαφρότητα γινόταν το ίδιο πριν από χρόνια για κάθε τι που εθεωρείτο «δεξιό». H φράση του στρατηγού Καρδαμάκη το 1962 έμεινε παροιμιώδης: «όσο δεξιότερα, τόσο καλύτερα».
Ο μανιχαϊσμός αυτός δεν είναι απλώς αφελής και αδιάφορος στις λογικές δυσκολίες που συναντά το σχήμα Δεξιάς/Αριστεράς. Είναι και επικίνδυνος. Λειτουργεί επί σειρά ετών ως όπλο διανοητικής τρομοκρατίας και ως πυλώνας μιας ιδεολογίας που παγιώθηκε ως κυρίαρχη τα τελευταία είκοσι χρόνια, το συνθηματολογημένο μήνυμα της οποίας περιέχεται στον γνώριμο κρωγμό «Ο ΛΑΟΣ ΔΕΝ ΞΕΧΝΑ TI ΣΗΜΑΙΝΕΙ ΔΕΞΙΑ».
Φαίνεται, όμως, ότι ο λαός είτε ωρίμασε πολιτικά είτε απλούστερα βαρέθηκε τέτοιου είδους συνθήματα, αλλιώς δεν εξηγείται ότι ποσοστό 54% σε σχετικά πρόσφατη δημοσκόπηση της ICAP θεωρεί ξεπερασμένη και αδόκιμη την τομή Αριστεράς/Δεξιάς.
Το μήνυμα το έχουν πάρει όπως φαίνεται και τα δύο μεγάλα κόμματα στη χώρα μας. Ο Κώστας Καραμανλής έχει επαναλάβει αρκετές φορές ότι η διάκριση αυτή Αριστεράς/Δεξιάς έχει ξεπεραστεί προ πολλού. Από τη δική του σκοπιά ο Γιώργος Παπανδρέου έδειξε ότι η νέα φυσιογνωμία που θέλει να αποκτήσει το ΠαΣοΚ είναι απομακρυσμένη από τις διαιρέσεις του παρελθόντος. Γι' αυτό και ευλόγως αποποιήθηκε την πρόσκληση γνωστής δημοσιογραφικής προσωπικότητας να προσδιορίσει την πολιτική του ταυτότητα στην κλίμακα Αριστεράς - Δεξιάς.
H διάκριση αυτή ως κατηγοριακό εργαλείο δεν έχει καν πολιτικό νόημα, μια και έχει αποδυναμωθεί αισθητά η πίστη σ' αυτό. H θέση του βρίσκεται στο νοερό μουσείο των ξεπερασμένων ιδεών - ή στο «χρονοντούλαπο της Ιστορίας», όπως έλεγε γνωστή πολιτική προσωπικότητα του προσφάτου παρελθόντος μας σε άλλη συνάφεια.