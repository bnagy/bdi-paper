Τριάντα χρόνια μάς χωρίζουν από τη λεγόμενη μεταπολίτευση. Αλλα τόσα χρόνια πριν προετοιμάζονταν η μοιραία εμφύλια σύρραξη υπό τη σκιά μιας Ακρόπολης όπου κυμάτιζε ο αγκυλωτός σταυρός. Και αν θέλαμε να γυρίσουμε τριάντα ακόμη χρόνια πιο πίσω θα ακούγαμε τα τύμπανα που ανήγγειλαν την έκρηξη του Μεγάλου Πολέμου. Ακόμη λοιπόν και ως επετειολογικά κατασκευασμένες οι τριακονταετίες 1914-1944, 1944-1974 και 1974-2004 φαίνεται να σημάδεψαν, καθεμιά με τον δικό της τρόπο, την εξέλιξη της χώρας. H πρώτη είναι μια περίοδος μακράς εξωτερικής αβεβαιότητας, κατά τη διάρκεια της οποίας ολοκληρώνεται το εθνικό αλυτρωτικό πρόταγμα και οριστικοποιούνται τα όρια της επικράτειας. H δεύτερη χαρακτηρίζεται από την επίμονη εσωτερική αβεβαιότητα που προέκυψε από τις πρωτόφαντα βίαιες εσωτερικές αναμετρήσεις με αντικείμενο τη φύση και λειτουργία της κοινωνικής εξουσίας και του Κράτους, μια περίοδος που δεν έληξε παρά με την οριστική επικράτηση του φιλελεύθερου δημοκρατικού καθεστώτος το οποίο εγκαταστάθηκε με την πτώση της δικτατορίας.
H τρίτη είναι η περίοδος της δημοκρατικής εξομάλυνσης μέσα από τη βαθμιαία εμπέδωση του έλλογου Κράτους Δικαίου και των αβασίλευτων δημοκρατικών θεσμών, και από την πλήρη ένταξη της χώρας στο ευρύτερο ευρωπαϊκό γίγνεσθαι. Φθάνοντας λοιπόν στο σημαδιακό και αίσιο, ελπίζουμε, έτος 2004 η ολυμπιακή Ελλάδα φαίνεται να επισφραγίζει την πολιτική, οικονομική και συμβολική της συμμετοχή στην κλειστή λέσχη των ανεπτυγμένων και εφησυχασμένων κρατών.
Πράγματι για πρώτη φορά στη νεότερη ιστορία η χώρα δεν φαίνεται να αντιμετωπίζει θεμελιώδη διλήμματα. Οι εμφυλιακές πληγές έχουν επουλωθεί, η ειρήνη έχει παγιωθεί, τα σύνορα είναι δεδομένα και απαραβίαστα, η δημοκρατία έχει σταθεροποιηθεί και το κοινωνικό καθεστώς δεν αμφισβητείται. Επειτα από ενάμιση αιώνα συνεχών πολιτειακών αμφισβητήσεων, πολεμικών «ανωμαλιών», λυσσαλέων εσωτερικών συγκρούσεων και σφοδρών αντιπαραθέσεων για το πώς πρέπει να προσλαμβάνεται η συλλογική πρόοδος, όλα δείχνουν πως η χώρα έχει εισέλθει στον αστερισμό της μετανεωτερικής ομαλότητας. H θεμελιώδης συναίνεση ως προς την ανάγκη να αποτραπούν πάση θυσία οποιεσδήποτε νέες ανατροπές, περιπέτειες και συγκρούσεις φαίνεται να έχει εξασφαλισθεί. Δεν μπορεί λοιπόν να υπάρξει αμφιβολία ότι το «ιστορικό ισοζύγιο» της τριακονταετίας εμφανίζεται από κάθε άποψη ως το από καταβολής θετικότερο στη νεότερη ιστορία μας. Μπορούμε πλέον να προσβλέπουμε σε ένα μέλλον όπου δεν θα χρειάζεται πια να επικαλούμαστε τη μοναδική ιστορία μας για να ξεπεράσουμε τους χαλεπούς καιρούς. Εφεξής θα έχουμε την πολυτέλεια να απολαμβάνουμε την ανακουφιστική οικειότητά της: ήλθε η ώρα της ανάπαυσης του πολεμιστή...
Αυτή είναι η αισιόδοξη θριαμβολογική θέση. Υπάρχει όμως χώρος και για άλλες, λιγότερο μονοσήμαντες προσεγγίσεις. Ετσι η εξέλιξη της χώρας δεν έλαβε χώρα σε ένα ιστορικοκοινωνικό κενό, αλλά μέσα σε έναν κόσμο που αλλάζει γοργά. Ειδικά σε ό,τι αφορά την τελευταία περίοδο, είναι γεγονός πως η εμπέδωση της Ελληνικής Δημοκρατίας συμπίπτει χρονικά με την ιστορική νίκη των καπιταλιστικών φιλελεύθερων δημοκρατικών κοινωνικών προτύπων. Και διαδραματίστηκε στους κόλπους μιας κοινωνίας η οποία, παρ' όλη τη σχετική σταθερότητα των κοινωνικών μεγεθών, βρίσκεται σε φάση πλήρους ιδεολογικής μετάλλαξης, που οι ρίζες της δεν είναι τόσο ενδογενείς όσο είναι εξωγενείς. Ετσι η περίοδος της μεταπολίτευσης δεν σηματοδοτεί μόνον τη κατάκτηση της δημοκρατικής ομαλότητας. Συνοψίζει ταυτόχρονα τη μετάβαση σε μια νέα εποχή που δεν αναφέρεται μόνο στους θεσμούς αλλά επεκτείνεται στις ιδέες, στις παραστάσεις για τις σχέσεις κοινωνίας και κράτους, στα όρια της δημόσιας παρέμβασης και αρμοδιότητας, στον τρόπο με τον οποίο νοούνται η ανάπτυξη και η πρόοδος, στις σχέσεις των κυρίαρχων κρατών μεταξύ τους και στην πρόσληψη της πολιτικής. Και αναγγέλλει μιαν εποχή όπου η εμμονή ή ακόμη και η επιδείνωση των κοινωνικών προβλημάτων δεν θα εκφράζεται ευθέως στο πολιτικό γίγνεσθαι. Είναι αναμφισβήτητο ότι σε όλα αυτά τα σημεία τα τελευταία 30 χρόνια συνοδεύονται από ριζικές - ίσως μάλιστα και ανεπίστρεπτες - ρήξεις με το παρελθόν. H τρίτη Ελληνική Δημοκρατία θα οικοδομηθεί λοιπόν σε ένα εντελώς νέο πλαίσιο ιδεολογικών και πολιτικών αναφορών. Σε ένα πλαίσιο αύξουσας ουσιαστικής και συμβολικής υποβάθμισης της πολιτικής.
Από την άποψη αυτή η τριακονταετής δημοκρατία μπορεί να χωριστεί σε δύο υποπεριόδους με εντελώς διακριτά χαρακτηριστικά. H πρώτη περίοδος της μεταπολίτευσης, που καλύπτει χονδρικά τη δεκαπενταετία 1974-1989, χαρακτηρίζεται από δύο εκ πρώτης όψεως αντιφατικές διαδικασίες. Από τη μία μεριά βρισκόμαστε για πρώτη φορά μπροστά στον σχηματισμό ενός νέου «πλήρους» πολιτικού και κομματικού συνεχούς: για πρώτη φορά το σύνολο των πολιτικών στάσεων και ιδεολογικών ρευμάτων έχει τη δυνατότητα να εκφράζεται επίσημα και ελεύθερα. H νομιμοποίηση των KK και η θεαματική άνοδος του ΠαΣοΚ σηματοδοτούν τη «συμπλήρωση» του πολιτικού φάσματος με τις συνιστώσες που απουσίαζαν από την προδικτατορική Ελλάδα επιτρέποντας την ουσιαστική αντιστοίχηση των πολιτικών αντιπαραθέσεων με τις υποβόσκουσες κοινωνικές αντιθέσεις. H εξαφάνιση της Ενωσης Κέντρου δεν οφείλεται λοιπόν μόνο στην τακτική επιδεξιότητα του Ανδρέα Παπανδρέου. Σε ένα βαθύτερο επίπεδο απεικονίζει την ανανέωση ενός απελευθερωμένου από τα μετεμφυλιακά δεσμά πολιτικού σκηνικού, που δεν χρειάζεται πλέον έμμεσες και διαμεσολαβημένες μορφές πολιτικής εκπροσώπησης. Επειτα από πολλές δεκαετίες η πολιτική σύγκρουση μπορεί και πάλι να εμφανίζεται οργανωμένη γύρω από ουσιαστικά κοινωνικά διακυβεύματα.
Ειρωνικά όμως η ίδια αυτή εποχή σημαδεύεται διεθνώς από την αρχή της αποδυνάμωσης των πολιτικών ιδεολογιών και ακόμη περισσότερο των ριζικά υπαλλακτικών πολιτικών προταγμάτων. Αν το μοιραίο έτος 1968 είχε εγκαινιάσει την αποδιάρθρωση και τον κατακερματισμό των παραδοσιακών αριστερών κινημάτων, η δεκαετία του 1970 και ακόμη περισσότερο αυτή του 1980 σημαδεύτηκαν από την παγκόσμια οικονομική ύφεση και στη συνακόλουθη προϊούσα απονεύρωση των σοσιαλδημοκρατικών ρεφορμιστικών προσπαθειών.
Με αυτή την έννοια λοιπόν η νομιμοποίηση των KK η δόμηση του κεντροαριστερού χώρου υπό την ηγεσία του ΠαΣοΚ και η κατάκτηση της πολιτικής εξουσίας από τη σοσιαλιστική παράταξη πραγματοποιήθηκαν όταν τα ριζικά μεταρρυθμιστικά προτάγματα είχαν πια αρχίσει να προσκρούουν στα στενά όρια τα οποία οριοθετούνταν από την κάμψη των ρυθμών της μεταπολεμικής οικονομικής ανάπτυξης. Την ίδια λοιπόν στιγμή που εμφανίζονταν οι πολιτικές προϋποθέσεις για αυτόκεντρες εναλλακτικές κοινωνικοοικονομικές επιλογές είχαν αρχίσει να αποδυναμώνονται οι ιδεολογικές και δημοσιονομικές δυνατότητες τέτοιων πολιτικών. Ανεξάρτητα από τα συγκεκριμένα του σφάλματα και τις συχνά δημοκοπικές ρητορικές του εξάρσεις, το ριζοσπαστικό και «τριτοκοσμικό» ΠαΣοΚ αποκρυσταλλώθηκε σε μιαν εποχή όπου οι αντικειμενικές δυνατότητες ριζικών τομών εμφανίζονταν όλο και πιο περιορισμένες. Είτε κατ' ανάγκην λοιπόν είτε κατ' επιταγήν, η πασοκική πρακτική και συνθηματολογία αναγκάστηκε να προσαρμοστεί στις νέες αντίξοες περιστάσεις. Ηδη λοιπόν από τα μέσα της δεκαετίας του 1980 η παγίωση της ευρωπαϊκής πορείας της χώρας και τα δημοσιονομικά αδιέξοδα σηματοδοτούν με θεμελιακή μετάλλαξη της «αντιδεξιάς» τακτικής. Προτού καν να καταστεί δυνατόν να κυριαρχήσει μια θεσμοποιημένη σοσιαλδημοκρατική συναίνεση, η ελληνική κεντροαριστερή παράταξη υπέκυπτε στις επιταγές του διεθνώς ανερχόμενου πραγματισμού.
Το 1989 σηματοδοτεί λοιπόν πολύ περισσότερο από τη συγκεκριμένη σκανδαλολογική γεγονοτολογία. H συγκυριακή έστω σύμπλευση της Αριστεράς με τη ΝΔ συμβολίζει μιαν ιδεολογική και πολιτική «εξομάλυνση», που δεν θα ήταν νοητή αν δεν είχαν ήδη προχωρήσει οι εξωγενείς και ενδογενείς προϋποθέσεις ουσιαστικών προγραμματικών και πολιτικών συγκλίσεων ανάμεσα σε πολιτικές δυνάμεις οι οποίες - ασμένως ή μη - συναποδέχονται την ανάγκη προσαρμογής στην πραγματικότητα. Πράγματι, κυρίως κατά τη δεύτερη τετραετία της διακυβέρνησής του, το ΠαΣοΚ είχε προσκρούσει σε αντικειμενική αδυναμία να υλοποιήσει τις ριζικές εξαγγελίες του. H τάση άμβλυνσης της ανισότητας είχε αρχίσει να αναστρέφεται, οι προσδοκίες των «μη προνομιούχων» παρέμεναν ανικανοποίητες, η κοινωνική αναταραχή οξύνονταν και η εκ των κάτω άτυπη συμμαχία των λαϊκών στρωμάτων και των εργαζομένων άρχισε να αποδιαρθρώνεται. Είτε ρητά είτε σιωπηρά, οι δημοσιονομικές νομοτέλειες και η ανταγωνιστική καπιταλιστική εκλογίκευση αρχίζουν να προτάσσονται της κοινωνικής επιείκειας και δικαιοσύνης. Ο κατ' επίφασιν «ουδέτερος» τεχνοκρατικός λόγος του «εκσυγχρονισμού» διεισδύει πλέον σε σχεδόν ολόκληρο το πολιτικό φάσμα.
Κατά τη δεύτερη δεκαπενταετία της μεταπολίτευσης οι εξωγενείς προδιαγραφές έγιναν ακόμη πιο ασφυκτικές. Αν τα έτη 1970 και 1980 σημαδεύτηκαν από τη χρόνια οικονομική ύφεση, που συνεπέφερε τη βαθμιαία συρρίκνωση και απίσχνανση των μεταρρυθμιστικών προταγμάτων σε πλανητική κλίμακα, τα έτη 1990 οδήγησαν στην πλήρη απονεύρωση ή και ανατροπή τους. Πέραν του ό,τι η πτώση των καθεστώτων του υπαρκτού σοσιαλισμού είχε ανατρέψει συθέμελα το διεθνές σκηνικό, εξέλιπαν βαθμιαία και τα συγκροτημένα μεταρρυθμιστικά προτάγματα. Ως το τέλος του αιώνα ο παρεμβατικός κεϊνσιανισμός είχε αποδυναμωθεί, οι εργατικές κατακτήσεις σαλαμοποιηθεί και οι εργασιακές σχέσεις απορρυθμιστεί. H νέα μονοπολική τάξη πραγμάτων, υπό την αιγίδα των ΗΠΑ, συνοδεύεται με την καθολική πλέον αποδοχή της «αντικειμενικής» αναγκαιότητας υποταγής σε μιαν ανεξέλεγκτη παγκοσμιοποιημένη καπιταλιστική αγορά, υπό την καθοδήγηση του Διεθνούς Νομισματικού Ταμείου και του Παγκόσμιου Οργανισμού Εμπορίου. Στο εξής καμία πολιτική εξουσία δεν διανοείται πλέον να αμφισβητήσει αυτή την εξωγενώς δεδομένη «πραγματικότητα». H μονοσήμαντη σκέψη που επαίρεται για το «τέλος της Ιστορίας» εκφράζεται κυρίως μέσα από την υποτιθέμενη ιστορική αναστολή της δυνατότητας για αυτόνομες εθνικές οικονομικές και κοινωνικές πολιτικές παρεμβάσεις. H φαντασιακή πρόοδος εξαντλείται πλέον με τη λυσιτελή προαγωγή ενός προσαρμοστικού εκσυγχρονισμού.
Οι επιπτώσεις της νέας αυτής τάξης πραγμάτων στην εξέλιξη της πολιτικής σκηνής στην Ελλάδα δεν διαφέρουν πολύ από αλλού. Θα επικεντρωθώ σε δύο και μόνο αλληλένδετα μεταξύ τους σημεία. Από τη μία μεριά εδώ, όπως και αλλού, τα μεταρρυθμιστικά προτάγματα υποτάχθηκαν βαθμιαίως στις αλλαγές της διεθνούς συγκυρίας. Μη όντας σε θέση να προαγάγει αυτοτελώς ριζικές ρήξεις στο εσωτερικό μέτωπο, ο μεταρρυθμιστικός «σοσιαλισμός» μετουσιώθηκε κατ' ανάγκην σε «εκσυγχρονισμό», αναπροσαρμόζοντας έτσι τα σχέδιά του στους γνώμονες του υποτιθέμενου εφικτού. H πολιτική παρέμβαση επικεντρώνονταν κυρίως στην προώθηση μιας αναγκαίας «ανοικτής» και ανταγωνιστικά προσανατολισμένης καπιταλιστικής οικονομίας και στην εξ ίσου αναγκαία εκλογίκευση ενός Κράτους που εμφανίζονταν πλέον απορφανισμένο από τις αυτόνομες μεταρρυθμιστικές του αρμοδιότητες στο επίπεδο των κοινωνικών σχέσεων. Εφεξής δεν μπορούσε πια να γίνει λόγος ούτε για ιδιαιτερότητες του ελληνικού χώρου ούτε για ενδογενείς πολιτικούς βολονταρισμούς. Εις πείσμα των μειοψηφουσών «αντισυστημικών» διαμαρτυριών, γίνεται πια σχεδόν καθολικά αποδεκτό, τόσο από τα λεγόμενα κόμματα εξουσίας όσο και από σχεδόν ολόκληρη την κοινή γνώμη, ότι το πεδίο της πολιτικής δεν είναι δυνατόν να φιλοδοξεί να αλλάξει τη δομή των κοινωνικών σχέσεων. Μέσα σε λίγο καιρό η ανοικτή και κινητική δημοκρατική πανσπερμία του 1974 έδωσε τη θέση της σε έναν κλειστό και συγκλίνοντα δικομματισμό.
Ο δεύτερος ουσιαστικός μετασχηματισμός του πολιτικού συστήματος αναφέρεται στη σχέση του με την κοινωνία. Βαθμιαία η υπερπολιτικοποίηση έδωσε τη θέση της στην αποπολιτικοποίηση, η στράτευση στην αδιαφορία και η ελπίδα στην επανάπαυση. Από τη μία μεριά η συνείδηση της αύξουσας προγραμματικής σύγκλισης απομειώνει το ενδιαφέρον των πολιτών και εξωθεί προς την αδιαφορία.
Από την άλλη η μαζική τηλεοπτική δημοκρατία έχει οδηγήσει σε πλήρη αναδιάρθρωση τους κανόνες της πολιτικής επικοινωνίας. Περισσότερο από σύγκρουση ιδεών και πολιτικών στοχοθεσιών, η πολιτική κονίστρα λειτουργεί ως αντιπαράθεση κενών συνθημάτων, σκηνοθετημένων εικόνων και πληκτικών θεατρικών παραστάσεων. Στην καθολικά πια εμπεδούμενη «δημοκρατία της πλήξης» η πολιτική εναλλαγή νοείται ως εναλλαγή προσώπων ή ομάδων που αυτοπροτείνονται ως συμβολικοί απλώς «ανανεωτές» ενός χώρου ανήμπορου ή ακόμη και αναρμόδιου να αντιμετωπίσει τα σωρευόμενα προβλήματα. Αυτό ακριβώς σηματοδοτεί - ειρήσθω εν παρόδω - η κατάχρηση της εξ ορισμού πολυσθενούς και πολυσήμαντης λέξης «νέος». Με αυτή την έννοια ο «πολυσυλλεκτισμός» δεν εκφράζει μόνο την εγγενή τάση των κομμάτων να αγρεύουν ψηφοφόρους προς όλες τις κατευθύνσεις. Σε ένα βαθύτερο ίσως επίπεδο η ίδια λέξη μπορεί να εκφράζει την ανάγκη του πολιτικού συστήματος, δηλαδή της ίδιας της δημοκρατίας, να αγρεύει ενεργούς πολίτες. Και εδώ ακριβώς εντοπίζεται ο αντιφατικός χαρακτήρας της τριακονταετίας που τελείωσε. Ακολουθώντας τα επείσακτα υπερεθνικά πρότυπα, η πολιτική και κοινωνική πραγματικότητα δεν εξελίσσεται απλώς προς την κατεύθυνση της εξομάλυνσης των θεσμών. Βαδίζει πια ολοταχώς προς μιαν «εξομάλυνση των κοινωνικών υποκειμένων». Για όλο και περισσότερους πολίτες η πολιτική δεν εκφράζει τη θεμελιώδη ανάγκη συμμετοχής στη χάραξη και υλοποίηση ενός κοινού μέλλοντος. Αναδεικνύεται μιαν ακόμη κοινωνική περιοχή όπου καλούνται να μετέχουν ως αδιαφοροποιητοί πελάτες, χρήστες, καταναλωτές ή θεατές.