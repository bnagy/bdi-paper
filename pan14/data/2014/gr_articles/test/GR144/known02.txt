Τον Απρίλιο του 1054, πρεσβεία σταλμένη από τον Πάπα της Ρώμης έφτανε στην Κωνσταντινούπολη. Σκοπός της ήταν η ανεύρεση οδού συνδιαλλαγής: δυσχέρειες είχαν προκύψει μεταξύ του ελληνικού και του λατινικού τμήματος της χριστιανικής οικουμένης, διαμάχες είχαν εκδηλωθεί και, συνεπώς, εύλογο ήταν να αναληφθεί ευρεία προσπάθεια συμφιλίωσης, πριν επιδεινωθεί η κατάσταση. Αυτοκράτορας ήταν τότε ο Κωνσταντίνος Θ&#180; ο Μονομάχος· αυτός, παρά την πολεμοχαρή προσωνυμία του, είχε χαρακτήρα ήμερο και έντονα ενδιαφέροντα λογίου. Το θέμα τον απασχολούσε και πήρε πρωτοβουλία επαφής, ώστε να αποφευχθεί η ρήξη.
Οπωσδήποτε, η κατάσταση δεν ήταν και τόσο απλή: χάσμα μεταξύ Ρώμης και Κωνσταντινούπολης είχε αναφανεί κατά τους πρώτους ήδη αιώνες μετά την επικράτηση του Χριστιανισμού, αλλά ­ όσο παράδοξο και αν ηχεί αυτό ­ «προμαχών» της Ορθοδοξίας δεν ήταν τότε η δεύτερη μα η πρώτη. Η εμμονή, πράγματι, με την οποία κύκλοι ιθυνόντων απέκρουαν στις ανατολικές, ελληνικές ή ελληνόφωνες, περιοχές της αυτοκρατορίας την πίστη στη θεία φύση του Χριστού, είχε φέρει τον Πάπα σε διαφωνία με τον μονάρχη. Στη συνέχεια, βέβαια, τα πράγματα αντιστράφηκαν: κάτω από συνθήκες που, όσον αφορά την ελληνική πλευρά, ακόμη περιμένουν τον ενδελεχή ερευνητή τους, η Ρώμη άρχισε να αποκλίνει από την Ορθοδοξία και, όπως όλοι γνωρίζουν, εξελίχθηκε τελικά σε αντίπαλό της επίφοβο. Χρονικώς, κομβικό σημείο των εξελίξεων θεωρείται το έτος 1054 ­ και ορθώς: η δυτική πρεσβεία που τότε ήρθε στην Κωνσταντινούπολη γρήγορα μπλέχτηκε σε συζητήσεις οξύτατες και έφτασε στο σημείο να αφορίσει τον Πατριάρχη· ο κύβος είχε ριφθεί.
Οπως συνήθως συμβαίνει, από τον θεολογικό πυρήνα του ζητήματος απέρρεε σημασία πολιτική. Οι Χριστιανοί ορθώς πίστευαν ότι η οικουμένη την οποία είχε ανανεώσει ο Μέγας Κωνσταντίνος έπρεπε να αποτελεί Κράτος ενιαίο· πρωτεύουσα του εν λόγω Κράτους ήταν η Νέα Ρώμη, δηλαδή η Κωνσταντινούπολη, όπου είχαν την έδρα τους οι διάδοχοι του Κωνσταντίνου. Ομως, τα Χριστούγεννα κιόλας του έτους 800, ο Πάπας έστεψε στη Ρώμη και άλλον αυτοκράτορα. Η οικουμένη κόπηκε έτσι στα δύο και ανέκυψε ζήτημα το οποίο, παρά τα φαινόμενα, εξακολουθεί να υφίσταται έως τις μέρες μας.
Πράγματι, ο Πάπας, δίνοντας στέμμα σε μονάρχη άλλον από εκείνον στην Κωνσταντινούπολη, δημιούργησε νέα Ρωμαϊκή Αυτοκρατορία, την περίφημη Αγία, δηλαδή χριστιανική, η οποία γρήγορα προβλήθηκε ως η μόνη για τους Δυτικούς ορθή βάση ανασύστασης μιας εν Χριστώ οικουμένης. Επιπλέον, νους και βραχίονες αυτής της νέας, Αγίας τελοσπάντων, αυτοκρατορίας ήταν το γερμανικό έθνος. Με άλλα λόγια, γινόταν απόπειρα ανατροπής του έργου του Μεγάλου Κωνσταντίνου και προβάλλονταν οι Γερμανοί και όχι οι Ελληνες ως νόμιμοι κληρονόμοι της εκχριστιανισμένης ρωμαϊκής παράδοσης.
Από τον 14ο αιώνα άλλωστε, δυναστεία της Αγίας Αυτοκρατορίας της Δύσης αναδείχθηκαν οι Αψβούργοι. Αυτοί οικειοποιήθηκαν αργότερα τα αυτοκρατορικά σύμβολα της τουρκεμένης πια Κωνσταντινούπολης και, εκπληρώνοντας καθήκον βασικό των Χριστιανών ηγεμόνων, κατόρθωσαν να αναχαιτίσουν την οθωμανική εξάπλωση στην Κεντρική Ευρώπη. Στη συνέχεια όμως τα πράγματα μεταβλήθηκαν. Κατά τις αρχές, πράγματι, του 19ου αιώνα, υπό την πίεση της Γαλλίας του Ναπολέοντα, η Αγία Ρωμαϊκή Αυτοκρατορία μετονομάστηκε μετριοφρόνως Αυστρία, αλλά ­ με τους Αψβούργους πάντοτε ως μονάρχες ­ δεν έπαψε να προβάλλεται πολιτειακώς ως το μόνο ορθό πλαίσιο τής ­ υπό τον Πάπα της Ρώμης εννοείται ­ χριστιανικής οικουμένης. Επιπλέον, συντελέστηκε και άλλη μεταβολή: οι Τούρκοι, που φοβόντουσαν τους Ρώσους, προσπαθούσαν, τότε περίπου, να εκσυγχρονιστούν και να ενταχθούν στην Ευρώπη· αρωγοί τους σε αυτήν την προσπάθεια ήρθαν οι Αψβούργοι, οι πρώην εχθροί τους, οι οποίοι έβαλαν στόχο της παραπέρα δράσης τους όχι πια το Ισλάμ αλλά τους Σλάβους.
Οι τελευταίοι, από την εποχή του Κυρίλλου και του Μεθοδίου, βρίσκονταν υπό την πολιτική επιρροή του αυτοκράτορα στην Κωνσταντινούπολη και την πνευματική του Οικουμενικού Πατριάρχη. Το 1453 όμως ο τελευταίος αυτοκράτορας σκοτώθηκε. Ποιος μπορούσε να θεωρηθεί διάδοχός του; Ποιος άλλος από τον ηγεμόνα της Τρίτης Ρώμης, δηλαδή της Μόσχας. Ετσι, ο Τσάρος άρχισε να διεκδικεί και αυτός το δικαίωμα «ανασυγκρότησης» της χριστιανικής οικουμένης.
Οι δύο δικέφαλοι αετοί, εκείνος των Αψβούργων και αυτός των Ρομανόφ, συγκρούστηκαν στα Βαλκάνια ­ και η σύγκρουση είναι γνωστή ως Α' Παγκόσμιος Πόλεμος: πέρα από τις οικονομικές, στρατηγικές και κοινωνικές αιτίες, βασικός καμβάς του Μεγάλου Δράματος υπήρξε η σύρραξη δύο οικουμενικής εμβέλειας αυτοκρατοριών, οι οποίες παρέσυραν στον πόλεμο τους πάντες.
Ελάχιστοι από τους τότε κατάλαβαν τι γίνεται· ένας από τους ελάχιστους υπήρξε ο Ουίνστον Τσόρτσιλ, που χαρακτήρισε τα Βαλκάνια, σημείο επαφής και, ακόμη συχνότερα, ρήξης των δύο κόσμων, ως μαλακό υπογάστριο της Ευρώπης. Και βέβαια, δεν χρειάζεται να είναι κανείς Τσόρτσιλ για να κατανοήσει πόσο ο χαρακτηρισμός αυτός βγαίνει αληθινός ακόμη και στις μέρες μας. Και τούτο διότι, αν οι Δικέφαλοι έπεσαν, το πνεύμα τους εξακολουθεί να υπάρχει...
... Κυρίως εδώ, στη γειτονιά μας, αλλά ουσιαστικώς παντού στην Ευρώπη. Πράγματι, είναι χαρακτηριστικό ότι η ουσία της ρήξης που άρχισε το 800 στη Ρώμη και ολοκληρώθηκε το 1054 στην Κωνσταντινούπολη φάνηκε για πρώτη φορά εναργώς όχι στην Ιταλία ή, έστω, στη Νότια Ευρώπη γενικώς αλλά στη Σκανδιναβία. Αυτή, ως γνωστόν, άργησε να εκχριστιανιστεί· τις πρώτες δεκαετίες, πάντως, του 11ου αιώνα, η νέα θρησκεία είχε αρχίσει να εδραιώνεται εκεί, χάρη κυρίως σε μονάρχες που είχαν δεχτεί το βάφτισμα.
Τότε εμφανίστηκε στη Σουηδία κάποιος Οσμουντ, πρόσωπο μυθιστορηματικό· παρουσιάστηκε στον βασιλιά, κέρδισε τη συμπάθειά του και τον έπεισε να απορρίψει τις λειτουργικές που είχαν διαδώσει στη χώρα ιεραπόστολοι από τη Γερμανία.
Ο Οσμουντ ήταν Αγγλος, αλλά σπούδασε στη Βρέμη με σκοπό να ακολουθήσει το ιερατικό στάδιο. Τσακώθηκε όμως με τους ανωτέρους του και μετά από περιπέτειες διάφορες κατέληξε στο Κίεβο, όπου, σύμφωνα με το βυζαντινό τυπικό, χειροτονήθηκε επίσκοπος Σουηδίας. Εγκαταστάθηκε λοιπόν σε αυτήν την τελευταία και έπεισε τους πολιτικούς ιθύνοντες του ποιμνίου του να διακόψουν τις σχέσεις με τη Ρώμη.
Οπως συχνά συμβαίνει με τις σπουδαίες μορφές, ο Οσμουντ άρχισε ως τυχοδιώκτης για να καταλήξει στις παρυφές της αγιότητας. Σκοπός, φανερός ή μη, της προσπάθειάς του ήταν η υπαγωγή της Σκανδιναβίας στη σφαίρα επιρροής των Ρώσων και, συνακολούθως, της Κωνσταντινούπολης. Οι πρώτοι όμως ήταν ανίσχυροι ακόμη, ενώ η τελευταία πολύ μακριά. Εξάλλου, όπως θα μπορούσε να περιμένει κανείς, οι Γερμανοί ανησύχησαν: ο τότε Πάπας, Γερμανός ο ίδιος, οργάνωσε σωστή εκστρατεία από τη Δανία προς τις «χώρες του Βορρά», για να τις αποσπάσει από τη «ρωσοβυζαντινή επιρροή». Από την πλευρά του ο Οσμουντ οργάνωσε ιεραποστολή στη Φινλανδία με στόχο τη διάδοση εκεί της ορθόδοξης πίστης· σε αυτήν πήραν μέρος και ρώσοι παπάδες. Οι Φινλανδοί όμως, ειδωλολάτρες ακόμη, δηλητηρίασαν τους Χριστιανούς· λίγο αργότερα άλλωστε οι Ρωμαιοκαθολικοί επικράτησαν παντού και έτσι πήρε τέλος η προσπάθεια κατίσχυσης της Ορθοδοξίας στις σκανδιναβικές χώρες.
Το επεισόδιο αυτό, ελάχιστα γνωστό στην Ελλάδα, υπήρξε πρελούδιο όσων ακολούθησαν στην Ευρώπη και, γενικότερα, πολλών που συμβαίνουν στις μέρες μας. Οπως πράγματι κατέδειξε το σχίσμα του 1054 η θρησκεία συχνότατα αποτελεί πεδίο στο οποίο εκτυλίσσονται γεγονότα ιστορικά μεγάλης σημασίας. Τούτο δεν είναι παράλογο, εφόσον, πράγματι, η μόνη βεβαιότητα στη ζωή είναι ο θάνατος, τι πιο φυσικό από του να οικοδομείται το εδώ βάσει του επέκεινα;