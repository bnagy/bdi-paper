Κατά τη χριστιανική αντίληψη, η Σταύρωση αποτελεί γεγονός κορυφαίο και καθοριστικό στην Ιστορία του ανθρώπου: Θεία παρέμβαση εκδηλώνεται δραστικώς, υπόσταση του Θεού ενανθρωπίζεται και ­ βάσει σύλληψης εκπληκτικής σε απλότητα μα και μεγαλείο ­ το Δράμα του Θεανθρώπου σώζει τον άνθρωπο από το σφάλμα που αυτός ο τελευταίος διέπραξε. Απόρροια των γεγονότων αυτών αποτελεί η ίδρυση της Εκκλησίας που σαν καράβι κλυδωνίζεται, χωρίς όμως να καταποντίζεται. Πλήρωμα της Εκκλησίας είναι ο Λαός του Θεού ο οποίος ταξιδεύει μέσα στο πέλαγος των δοκιμασιών, έχοντας όμως κατά νουν ότι ο ιδρυτής της νέας θρησκείας δεν υπήρξε άνθρωπος ­ θεόπτης έστω σαν τον Μωυσή ­ αλλά υπόσταση του ίδιου του Θεού.
Τούτο άλλωστε αποτελεί και τη μεγάλη ειδοποιό διαφορά μεταξύ του χριστιανισμού και όλων των άλλων θρησκευτικών συστημάτων. Ο χριστιανισμός πράγματι δεν υπήρξε αποτέλεσμα ανύψωσης του ανθρώπου προς τον Θεό αλλά καθόδου γεμάτης στοργής του Θεού προς τον άνθρωπο. Συνεπώς ο Θεός δεν αντιμετωπίζεται πια ως Ων απόμακρος και αποξενωμένος από τα δημιουργήματά του αλλά ως Πατέρας στοργικός, που μπορεί κάποτε να παιδεύει αλλά δεν θανατώνει τα παιδιά Του.
Αυτές μπορούν να θεωρηθούν οι οιονεί θεολογικές προσεγγίσεις του Δράματος. Οσον τώρα αφορά τις καθαρώς ιστορικές το όλο θέμα παρουσιάζει πλευρές διαφορετικές. Η ανθρωποσωτήρια παρέμβαση του Θεού άσκησε πράγματι ευεργετική επίδραση στις ψυχές. Με τα σώματα των ανθρώπων όμως τι γίνεται; Ο θάνατος, οψώνιον της αμαρτίας, εξακολουθεί να αποτελεί, τραγικώς ή και ειρωνικώς, την αναπόφευκτη απόληξη της ζωής. Τι μπορεί να κάνει μέσα σε αυτή την τραγική πραγματικότητα ο άνθρωπος; Να αρπαχτεί ­ κατά την παραστατική έκφραση του Ερνέστου Ρενάν ­ από την αθανασία της ψυχής, κρηπίδα της χριστιανικής κοσμοαντίληψης, και απλώς να περιμένει τη μέσω του σαρκικού θανάτου είσοδο σε πραγματικότητα τέλειας ωραιότητας; Ή, αντίθετα, να προσπαθήσει να καταστήσει την επίγεια κοινωνία και το κράτος, θεσμική έκφρασή της, πραγματική «Πολιτεία του Θεού», αντανάκλαση, ασθενική έστω, της ουράνιας πραγματικότητας; Η μέχρι σήμερα Ιστορία της Εκκλησίας και γενικότερα της Ευρώπης και της Εγγύς Ανατολής δεν προσφέρει απάντηση κατηγορηματική στο καίριας σημασίας ερώτημα. Πράγματι, κατά τους τρεις πρώτους αιώνες μετά τον Χριστό, οι χριστιανοί απλώς σφάζονταν και περίμεναν. Τελικά συντελέσθηκε το απίθανο· το κράτος, χάρη στη στάση του Μεγάλου Κωνσταντίνου, έγινε χριστιανικό. Ομως, όταν πια σε αυτό το ανανεωμένο και εξελληνισμένο ρωμαϊκό κράτος εξαλείφθηκαν οι αμφισβητήσεις της θείας φύσης του Χριστού και κατίσχυσε η Ορθοδοξία, ξέσπασε νέα θύελλα, εκείνη του Ισλάμ ­ το οποίο αρχικά μπορούσε να εκληφθεί και ως μορφή χριστιανικής αίρεσης. Η μέσω του Ισλάμ εξουθένωση του χριστιανισμού της Ανατολής και, μετά την οριστική κατάρρευση του εγχειρήματος των Σταυροφοριών, αποδυνάμωση του χριστιανισμού της Δύσης άνοιξε διάπλατα τον δρόμο στη συστηματική άρνηση του χριστιανικού κράτους, η οποία δίνει ως σήμερα τον τόνο στις κοινωνίες της Ευρώπης και της Αμερικής. Στο ερώτημα όμως το σχετικό με τον ρόλο της κοινωνίας ως προς το άτομο, και αντιστρόφως, απάντηση «τελεσίδικη» ακόμη δεν έχει δοθεί...
Ενώ, από την άλλη πλευρά, μέσω του ερωτήματος αυτού ορθώνεται άλλο, βαθύτερο: Γιατί οι κοινωνίες της εποχής απέρριψαν ­ μερικώς έστω ­ το κήρυγμα του Χριστού; Πράγματι, γιατί ο Χριστός δεν έγινε αμέσως αποδεκτός; Οσα έλεγε ήταν τελείως λογικά και ακόμη η λογική της διδασκαλίας Του τεκμηριωνόταν από τα θαύματά Του. Γιατί λοιπόν το τραγικό τέλος της επίγειας παρουσίας Του και όσα επακολούθησαν και επακολουθούν;
Θεολογικώς το ζήτημα είναι «ακανθώδες» μα και απλό· ιστορικώς όμως παρουσιάζεται υπό πρίσμα διαφορετικό. Πράγματι, ό,τι ­ ιστορικώς ­ επιχείρησε ο Χριστός ήταν επανάσταση πλήρης στον χώρο της ανθρώπινης σκέψης. Με λίγα λόγια, θέλησε να εξαλείψει τη σκέψη που βασίζεται στο γράμμα και να «ωθήσει» στη θέση της σκέψη οιονεί αφηρημένη που απορρέει από το πνεύμα: Το γαρ γράμμα αποκτέννει, το δε πνεύμα ζωοποιεί, όπως θα έλεγε αργότερα και ο Παύλος. Επιχειρήθηκε δηλαδή η σημαντικότερη ­ και θετικότερη ­ αλλαγή στην Ιστορία...
Μόνο που, ως γνωστόν, η αλλαγή σκέψης και συνακολούθως νοοτροπίας είναι ό,τι δυσχερέστερο στην κοινωνία των ανθρώπων. Συνήθως μόνο εκ των άνω μπορεί να επιβληθεί, αλλά και πάλι η εμβέλειά της είναι πολύ συζητήσιμη. Οπως και να είναι, από τα τότε συμβάντα στην Παλαιστίνη και με βάση αυτά, η Ιστορία του ανθρώπου μπορεί να εκληφθεί και ως διαλεκτικού τύπου σύγκρουση μεταξύ αφηρημένης και «κατά γράμμα» σκέψης. Η σύγκρουση αυτή διαιωνίζεται ως σήμερα ­ και η έκβασή της παραμένει άγνωστη. Και βέβαια το μόνο που εν προκειμένω μπορεί κανείς να πει είναι πως, αντίθετα με όσα συνήθως πρεσβεύουν οι φιλόσοφοι, η κατάληξη της σύγκρουσης αυτής δεν πρόκειται να είναι κάποιου τύπου σύνθεση: Υπάρχουν και καταστάσεις που με τίποτα δεν συμβιβάζονται μεταξύ τους.
Η θεολογική πάντως και η ιστορική διάσταση του Δράματος αφήνουν χώρο και σε μία τρίτη, την αυστηρά ανθρώπινη, Αλήθεια, πώς αντιμετώπισαν τα κοσμοϊστορικής σημασίας γεγονότα εκείνοι που ζούσαν και κινούνταν κοντά στον Χριστό; Είχαν συνείδηση όσων γίνονταν; Παραδόξως στη νεοελληνική γραμματεία τα σχετικά κείμενα σπανίζουν. Ορισμένοι βέβαια έγραψαν για τη ζωή του Χριστού, βασισμένοι είτε σε παραδόσεις που απορρέουν από τα Απόκρυφα Ευαγγέλια ή και σε τελείως προσωπικές τους απόψεις. Λείπει όμως στη δική μας λογοτεχνία η εκτενής οιονεί ενασχόληση με τους ταπεινούς ή και επώνυμους που απροσδόκητα βρέθηκαν αρπαγμένοι στην κοσμοϊστορικής σημασίας «θεϊκή παραζάλη».
Αντίθετα σε άλλες χώρες με χριστιανικό πληθυσμό, π.χ. την Ιταλία και κυρίως τη Ρωσία, τέτοιου είδους λογοτεχνήματα αποτελούν αναγνώσματα αδιάπτωτης δημοτικότητας. Η προσπάθεια να ανιχνευθεί η ζωή και, μέσω αυτής, η ψυχή των ανθρώπων που συνέβαλαν στην εξέλιξη του Δράματος είναι διαρκής και συγκινητική.
Τα ερωτήματα άλλωστε παραμένουν οξύτατα: Ο Πιλάτος γιατί ενέδωσε; Τι φοβήθηκε; Ο Μπουλγκάκοφ στον Μαιτρ και η Μαργαρίτα τον δείχνει να συνθλίβεται μεταξύ της αηδίας που του προκαλούσε ο κόσμος γενικώς και του φόβου μη χάσει το επίπεδο της προνομιακής του ζωής. Στο ίδιο έργο, ο Ματθαίος φαίνεται να είναι ο πιστός μαθητής και οπαδός του Χριστού: Ζει καταυγασμένος από το Φως, μα είναι αμφίβολο κατά πόσον νιώθει γαλήνη. Ο Ιούδας, τέλος, δεν αυτοκτονεί μα δολοφονείται· και ρόλο πρωταγωνιστή στη θανάτωσή του έπαιξε μια γυναίκα ­ μια Ελληνίδα.
Και ο Λάζαρος; Παράδοση αόριστη τον θέλει συνεχώς κατηφή μετά τη νεκρανάστασή του. Βαθιά εντυπωσιασμένος από το θέμα, ο Λεονίντ Αντρέγεφ έγραψε βιβλίο: Ο Λάζαρος, μετά την έξοδό του από τον Αδη, πήγε στη Ρώμη και τρομοκράτησε με το ύφος του τον ίδιο τον αυτοκράτορα. Στη συνέχεια αποσύρθηκε στην έρημο... όπου και χάθηκε.
Εργα φαντασίας; Βεβαίως. Δείχνουν όμως ότι το Δράμα της Παλαιστίνης αποτελεί, γενικώς, περίληψη ραγδαία της ανθρώπινης Ιστορίας ­ μα και παράλληλα διατύπωση ερωτηματικών που καθόλου δεν έχουν λάβει την οριστική τους απάντηση... Αλλά από εδώ και πέρα βέβαια αρχίζει μια άλλη ιστορία.