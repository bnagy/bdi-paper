Αν ρωτήσουμε έναν απλό πολίτη να μας πει ποιος φταίει για τον πληθωρισμό, την ανεργία, την ανισότητα κτλ., η πιθανότερη απάντηση θα είναι ότι φταίει η οικονομική πολιτική της κυβέρνησης. Αν, δε, τον πιέσουμε λίγο περισσότερο και του ζητήσουμε να μας εξηγήσει γιατί πιστεύει ότι η κυβέρνηση δεν παίρνει μέτρα, η πιθανότερη απάντηση θα είναι πως εμποδίζεται από οικονομικά συμφέροντα τα οποία θα ζημιωθούν. Με άλλα λόγια, γι' αυτόν τα ενδεχόμενα ­ είτε να μην υπάρχει μια οικονομική πολιτική με την οποία να λυθούν ικανοποιητικά τα παραπάνω προβλήματα είτε η οικονομική πολιτική που ο ίδιος θα επικροτούσε να χειροτερεύσει την κατάσταση ­ θεωρούνται ανύπαρκτα.
Η τελευταία διαπίστωση δεν θα ήταν καθόλου ανησυχητική αν περιοριζόταν στους απλούς πολίτες. Αυτοί δεν έχουν τις αναγκαίες γνώσεις για να κρίνουν και συνεπώς η άποψή τους δεν επηρεάζει τις επιλογές της οικονομικής πολιτικής. Αλλά δυστυχώς τη γνώμη τους συμμερίζονται και πολλοί ειδήμονες, προερχόμενοι κυρίως από τον αποκαλούμενο «προοδευτικό» χώρο. Και λέω «δυστυχώς» γιατί ευρισκόμενοι τις δύο τελευταίες δεκαετίες στον πυρήνα του σχεδιασμού και της άσκησης των οικονομικών πολιτικών συντελούν ώστε ως χώρα να επιτυγχάνουμε οικονομικές επιδόσεις κατώτερες από εκείνες που θα επιτυγχάναμε αν αφήναμε την αγορά να λειτουργήσει χωρίς εμπόδια. Το ερώτημα λοιπόν που με ενδιαφέρει να προσεγγίσω είναι το εξής: Υπάρχει πιθανότητα η παραδοσιακή οικονομική πολιτική να μην μπορεί να βελτιώσει τα αποτελέσματα της αγοράς; Και αν ναι, ποια οικονομική πολιτική θα μπορούσε να είναι βελτιωτική;
Σύμφωνα με το πρώτο θεώρημα του Ανταμ Σμιθ, οσάκις τα άτομα ενεργούν ορθολογικά, με την έννοια ότι επιδιώκουν τη μεγιστοποίηση του ατομικού τους συμφέροντος, ο μηχανισμός της αγοράς ως ένα αόρατο χέρι οδηγεί τις ενέργειές τους στη μεγιστοποίηση της κοινωνικής ευημερίας. Σε ορισμένες όμως περιπτώσεις το θεώρημα παύει να ισχύει γιατί, παρ' ότι τα άτομα ενεργούν ορθολογικά, ο μηχανισμός της αγοράς δεν αποφέρει τα επιθυμητά αποτελέσματα για την κοινωνία. Μια τέτοια περίπτωση συμβαίνει, για παράδειγμα, με τους ιδιοκτήτες αυτοκινήτων και τα συνεργεία επισκευών: δεδομένου ότι τα τελευταία έχουν καλύτερη πληροφόρηση για τις πραγματικές βλάβες των αυτοκινήτων από τους ιδιοκτήτες τους, αντιμετωπίζουν τον πειρασμό να κάνουν εν γνώσει τους συστηματική υπερεκτίμηση των ζημιών και να επιβαρύνουν την επισκευή τους με μεγαλύτερο κόστος από το κανονικό. Σ' αυτή και σε όλες τις άλλες περιπτώσεις που η αγορά αποτυγχάνει, οι αναλυτές οδηγούνται στο συμπέρασμα ότι η παρέμβαση του κράτους μπορεί να είναι δικαιολογημένη. Αλλά αποφεύγουν να αποφανθούν για το αν είναι δικαιολογημένη γιατί γνωρίζουν πως για να είναι κάποια παρεμβατική πολιτική βελτιωτική απαιτείται να ισχύουν ταυτόχρονα οι ακόλουθες προϋποθέσεις: α) οι δημόσιες υπηρεσίες να είναι ικανές να έχουν «καλύτερη» και «πιο έγκαιρη» πληροφόρηση από τους παράγοντες της αγοράς· β) οι δημόσιες υπηρεσίες να «έχουν όλα τα κίνητρα να αποκαλύπτουν αυτή "την πληροφόρηση" στους πολιτικούς υπευθύνους»· γ) οι πολιτικοί υπεύθυνοι να «έχουν τα κίνητρα και να μπορούν να ενεργήσουν» χωρίς σημαντικές χρονικές υστερήσεις· δ) να υπάρχει ένα αξιόπιστο σύστημα «παρακολούθησης» της υλοποίησης των πολιτικών και «ανατροφοδότησης» του μηχανισμού αναθεώρησής τους με πληροφορίες σχετικές με τις παρατηρούμενες αποκλίσεις· και ε) οι σχετικοί προϋπολογισμοί να «μη δημιουργούν ελλείμματα».
Από τις προϋποθέσεις αυτές οι δύο πρώτες αφορούν την ποιότητα της πληροφόρησης με βάση την οποία σχεδιάζονται οι οικονομικές πολιτικές, ενώ οι τρεις τελευταίες αναφέρονται στην τεχνολογία της διαχείρισης και της προσαρμογής τους στις συνεχώς μεταβαλλόμενες συνθήκες. Ετσι, σε τελευταία ανάλυση, οποιαδήποτε προσπάθεια για να θεμελιωθεί ότι το κράτος έχει την ικανότητα να βελτιώσει τα αποτελέσματα της αγοράς προϋποθέτει ότι είναι σε θέση να «έχει καλύτερη πληροφόρηση» από τους παράγοντες της αγοράς και να «τη διαχειρίζεται» αποτελεσματικότερα. Το ερώτημα συνεπώς που προκύπτει είναι αν κάτι τέτοιο είναι δυνατόν.
Προς τούτο ας πάρουμε για παράδειγμα την περίπτωση των μικρομεσαίων επιχειρήσεων, οι οποίες παραπονούνται συνήθως ότι αποκλείονται αδικαιολόγητα από την τραπεζική αγορά των δανειακών κεφαλαίων. Αυτή υπάγεται στις αποτυχίες της αγοράς και το αναλυτικό της πλαίσιο έχει ως εξής: Οι τράπεζες δέχονται τις αιτήσεις δανεισμού από τις μικρομεσαίες επιχειρήσεις. Φυσικά η καθεμία επιχείρηση γνωρίζει την οικονομική κατάστασή της και συνεπώς τον δανειοληπτικό της κίνδυνο καλύτερα από την τράπεζα ή τις τράπεζες στις οποίες απευθύνεται. Ετσι οι τελευταίες έχοντας λιγότερη πληροφόρηση από τις ίδιες τις επιχειρήσεις είναι υποχρεωμένες να υποθέτουν ότι στο μέσο επιτόκιο που προσφέρουν οι επιχειρήσεις έχουν τον μέσο δανειοληπτικό κίνδυνο. Αυτό όμως με τη σειρά του παρακινεί τις τράπεζες, οι οποίες θα ήταν διατεθειμένες να δανείσουν επιχειρήσεις με μικρότερο δανειοληπτικό κίνδυνο σε μικρότερο από το μέσο επιτόκιο, να συγκρατούνται, με αποτέλεσμα να δίδονται λιγότερα δάνεια απ' όσα θα ήταν επιθυμητά από κοινωνικής σκοπιάς.
Προφανώς για να αντιμετωπισθεί το πρόβλημα και να εκλείψουν τα παράπονα πρέπει να μπορεί να «εξακριβώνεται» ο δανειοληπτικός κίνδυνος των μικρομεσαίων επιχειρήσεων και να «αποκαλύπτεται». Υπάρχει, έστω και δυνητικά, μια οικονομική πολιτική μέσα από την οποία το κράτος θα μπορούσε να διεκπεραιώνει αυτό το έργο; Η απάντηση είναι αρνητική και στηρίζεται στην έλλειψη απρόσωπων μηχανισμών, πέραν της αγοράς, για την εξακρίβωση της φερεγγυότητας των δανειζομένων. Για του λόγου το ασφαλές αρκεί να αναφερθεί ότι σε πολλές χώρες τα κράτη κατέφυγαν στην πολιτική της εγγύησης των δανείων προς τους μικρομεσαίους και συσσώρευσαν τόσα χρέη από τις καταπτώσεις των εγγυήσεων ώστε τελικά αναγκάστηκαν να την ανακαλέσουν.
Επειδή λοιπόν η φερεγγυότητα εξακριβώνεται μόνο τη στιγμή που αποκαλύπτεται, το ερώτημα που προκύπτει είναι αν μπορούν να υπάρξουν οικονομικές πολιτικές οι οποίες να προεξοφλούν τις αντιδράσεις των οικονομούντων ατόμων στις μεταβαλλόμενες συνθήκες. Η απάντηση είναι και πάλι αρνητική γιατί: α) κανένας δεν μπορεί να γνωρίζει τις στρατηγικές αντιδράσεις των επί μέρους ατόμων προτού εκδηλωθούν, και β) ακόμη και αν τις γνώριζε, δεν θα μπορούσε να τις αντιπροσωπεύει μονοσήμαντα ώστε να τις ενσωματώσει σε κάποια οικονομική πολιτική. Από τις σκέψεις αυτές εύλογα θα έμπαινε κανείς στον πειρασμό να συμπεράνει ότι λείπει παντελώς η λογική βάση για οποιαδήποτε οικονομική πολιτική ακόμη και στις περιπτώσεις που η αγορά αποτυγχάνει. Ενα τέτοιο συμπέρασμα θα ήταν υπερβολικό, γιατί υπάρχουν οικονομικές πολιτικές οι οποίες, μπορούμε εκ του ασφαλούς να πούμε ότι, είναι βελτιωτικές. Μερικές μεγάλες κατηγορίες τέτοιων πολιτικών περιλαμβάνουν: α) τις πολιτικές που καταργούν τα εμπόδια στη μετακίνηση πόρων από τη μια αγορά στην άλλη· β) τις πολιτικές που καταργούν τους μηχανισμούς που έχουν στηθεί κατά καιρούς για τον διοικητικό προσδιορισμό των τιμών διαφόρων προϊόντων και υπηρεσιών· γ) τις πολιτικές που αποσαφηνίζουν και επεκτείνουν τα δικαιώματα ιδιοκτησίας ώστε όλα τα οφέλη και οι επιβαρύνσεις που απορρέουν από ενέργειες κατανάλωσης και παραγωγής να αφορούν αποκλειστικά εκείνους που τις προκαλούν· δ) τις πολιτικές μεταφοράς της παραγωγής δημοσίων αγαθών και υπηρεσιών στον ιδιωτικό τομέα· και ε) τις πολιτικές εξίσωσης των όρων ανταγωνισμού για άτομα και επιχειρήσεις σε όλους τους κλάδους της οικονομίας.
Συνεπώς τα όρια άσκησης οικονομικής πολιτικής είναι ευρύτατα, αλλά δεν περιλαμβάνουν τις παραδοσιακές παρεμβατικές πολιτικές.