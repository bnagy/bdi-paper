Το 1884 η Ρωσία τίμησε τα 100 χρόνια από τη γέννηση του Νικολάι Γκνιέντιτς, ποιητή που γνώρισε μεγάλες δόξες για το μεταφραστικό κυρίως έργο του. Την ίδια χρονιά δύο περιοδικά του εκτός κρατικών συνόρων ελληνισμού, ο Κόσμος της Κωνσταντινούπολης (τ. ΚΣτ', 9.6.1884) και ο Εσπερος της Λειψίας (τ. 87, 13.12.1884), δημοσίευσαν παράλληλα δύο ταυτόσημες ανταποκρίσεις. Ο Αρ. Γ. Νεόφυτος «εν Κερασούντι» και η Α.Χ. «εν Ταϊγανίω», αφού διάβασαν στο ρωσικό περιοδικό Νίβα ένα σχετικό επετειακό άρθρο, θεώρησαν απαραίτητο να το μεταφράσουν για τους έλληνες αναγνώστες ­ «επί τη μνήμη ανδρός», όπως γράφει τον σύντομο πρόλογό του ο Νεόφυτος, «... μεγάλως προς διάδοσιν της Ελληνικής φιλολογίας εν τη πατρίδι αυτού μοχθήσαντος». Η Α.Χ. με τη σειρά της μεταφέρει την πληροφορία για τη δεύτερη έκδοση «της μεταφράσεως της Ιλιάδος του Ομήρου υπό του Ν.Ι. Γνιέδιτς ήτις κατά τους ειδικούς είναι αρίστη πασών των μέχρι τούδε γενομένων, ου μόνον εν τη Ρωσσική, αλλά και εν άλλαις διαλέκτους».
Η μετάφραση της Ιλιάδας από τον Γκνιέντιτς ακόμη και τώρα θεωρείται απαράμιλλη σε σύγκριση με όλες τις άλλες, πάμπολλες, προγενέστερες και μεταγενέστερες προσπάθειες που έγιναν στη Ρωσία. Ενας από τους πρώτους εκτίμησε το επίτευγμα του Γκνιέντιτς ο Πούσκιν που αποτύπωσε τον θαυμασμό του σε επιβαλλόμενο για την περίσταση δακτυλικό εξάμετρο (το μεταφέρω σε απόδοση του Αρ. Νεόφυτου):
Μετά σφοδράς ταραχής της ψυχής τον εκπνέοντα ήχον
Της μελιρρύτου και θείας αυδής των Ελλήνων ακούω,
Και προ εμού την σκιάν του εξόχου αισθάνομαι ψάλτου.
Σχεδόν δύο αιώνες μετά, στον σύγχρονο επιφανή μελετητή της μεταφραστικής τέχνης και παράδοσης, κλασικό φιλόλογο Μ. Γκασπάροφ, βρίσκουμε απαράλλακτη την ομολογία ότι η μετάφραση του Γκνιέντιτς μεταφέρει την αίσθηση του ομηρικού λόγου με τη μεγαλύτερη επάρκεια, αξιοπιστία και καλλιτεχνική έμπνευση. Ως στίγμα της υψηλής δεξιοτεχνίας του θα ξεχωρίσουμε την εκπληκτική απόδοση των σύνθετων ομηρικών επιθέτων και ως μια από τις δεσπόζουσες κατευθύνσεις του τη σοφή ισορροπία ανάμεσα στα αρχαϊκά και τα ζωντανά λαϊκά γλωσσικά στοιχεία που εξασφάλισε τον σπουδαιότατο, σύμφωνα με την κρίση του ρώσου μεταφραστή, συνδυασμό της τελετουργικής μεγαλοπρέπειας και της εξαιρετικής απλότητας του ομηρικού ύφους.
«Τιτάνιος άθλος του μεγάλου ταλέντου και του μεγάλου μόχθου» είχε πει για τη ρωσική Ιλιάδα του Γκνιέντιτς μεταξύ των άλλων κι ο Μπελίνσκι. Ο άθλος αυτός χρειάστηκε πάνω από είκοσι χρόνια δουλειάς που αντικαθρεφτίζει τις σημαντικές αλλαγές στη λογοτεχνική πορεία του μεταφραστή, αλλά και όλης της ρωσικής λογοτεχνίας. Αρχισε το 1807, όταν ο Γκνιέντιτς, ακολουθώντας το γαλλικό κλασικιστικό υπόδειγμα, που σε σημαντικό βαθμό σφράγισε τις λογοτεχνικές αναζητήσεις στη Ρωσία τον 18ο και στις αρχές του 19ου αιώνα, θέλησε να συνεχίσει τη μετάφραση του Ε. Κοστρόφ που πέθανε το 1797 χωρίς να ολοκληρώσει το έργο. Επειτα από τέσσερα χρόνια διέκοψε την προσπάθειά του. Εκανε μια ριζοσπαστική στροφή που προκάλεσε πολλές φιλονικίες στον Τύπο: εγκατέλειψε ως ακατάλληλο τον αλεξανδρινό στίχο και πέρασε στον εξάμετρο που έβλεπε να του εξασφαλίζει ασύγκριτα μεγαλύτερη δημιουργική ελευθερία προκειμένου να πετύχει την αντιστοιχία με το αρχαίο πρωτότυπο. Κάτω από το γεγονός αυτό διακρίνεται η μετάβαση από την κλασικιστική στη ρομαντική μεταφραστική αντίληψη ­ συντονιζόταν με τη μεταλλαγή που πραγματοποιούσε πιο αποφασιστικά εκείνα τα χρόνια η ρωσική ποίηση.
«Αποχαιρετώ τον κόσμο, θα μου τον αντικαταστήσει ο Ομηρος» είχε δηλώσει ο Γκνιέντιτς, αφοσιωμένος στην Ιλιάδα. Ωστόσο με τη δουλειά του αυτή παρέμεινε στο επίκεντρο των λογοτεχνικών δρωμένων. Στην ιστορική φάση της ραγδαίας μεταμόρφωσης της ρωσικής λογοτεχνικής γλώσσας και της ίδιας της λογοτεχνίας με πρωταγωνιστή τον Πούσκιν, η Ιλιάδα τον Γκνιέντιτς, μέσα από σταδιακές δημοσιεύσεις έτοιμων ασμάτων, λειτούργησε σαν «μεγάλο μάθημα», «μνημειακός κώδικας της ζωντανής εκείνη την εποχή φιλολογικής γλώσσας»*. Σημαντική υπήρξε και η συμβολή της στην καλλιέργεια του ηρωικού πνεύματος που ήταν ένα από τα επιτακτικά ζητούμενα της λογοτεχνίας στο ιστορικό πλαίσιο, προκαθορισμένο από τον πόλεμο του 1812 με τον Ναπολέοντα και το φιλελεύθερο κίνημα των «δεκεμβριστών», ανάμεσα στους οποίους ο Γκνιέντιτς είχε πολλούς φίλους. Ο ίδιος έχει αφήσει μια αξιομνημόνευτη εξομολόγηση:
Συνομιλούσε με τον Ομηρο και με τη φύση
με την αγάπη της πατρίδας στην καρδιά του· αγάπη όχι σκλάβου...
της ιερής ελευθερίας τον αέρα αναπνέοντας.
Οταν έγραψε αυτούς τους στίχους (1824), είχε ήδη τεκμηριώσει το δικαίωμα για μια τέτοια δήλωση. Την παθιασμένη αγάπη του για την ελευθερία, γέννημα της εποχής του, την είχε περάσει ακόμα και στον Ομηρο. Ο μελετητής των ομηρικών μεταφράσεων στη Ρωσία Α. Γεγκουνόφ είχε κάνει την παρατήρηση ότι ο λεκτικός συνδυασμός «ιερή ελευθερία» εισάγεται από τον μεταφραστή (XVI, 831) και απηχεί τη δική του αντίληψη, σύμφωνη με το πνεύμα των «δεκεμβριστών».
Ισχυρές αποδείξεις της ελευθεροφροσύνης του βρίσκουμε και στη φιλελληνική του στάση. Εκτός από την Ιλιάδα είχε μεταφέρει στα ρωσικά ομηρικούς ύμνους και τις Συρακούσιες του Θεόκριτου, αλλά η μεταφραστική του δραστηριότητα προεκτείνεται και προς τη σύγχρονη αγωνιζόμενη Ελλάδα. Γνωστές είναι οι μεταφράσεις των ελληνικών δημοτικών τραγουδιών (1825) που έγιναν από την έκδοση του Φοριέλ με παραλλαγές και προσθήκες, οφειλόμενες στη συνδρομή, όπως σημειώνει, του «πρωτοπρεσβύτερου Κωνσταντίνου Οικονόμου, οικονόμου του αείμνηστου πατριάρχη της Κωνσταντινουπόλεως, ενός από τους πιο φωτισμένους λογοτέχνες της σημερινής Ελλάδας, που διαμένει αυτόν τον καιρό στην Πετρούπολη»: «αν ο αναγνώστης μείνει πιο ικανοποιημένος από την παρούσα εκδοχή παρά με την παρισινή έκδοση στο πρωτότυπο, οφείλει την ευγνωμοσύνη του στον σεβαστό πατέρα Οικονόμο». Ενδεικτική είναι και η έμφαση που δίνεται στη διαδοχή του ακατανίκητου φιλελεύθερου πνεύματος των Ελλήνων από την αρχαιότητα στη σύγχρονη Ελλάδα, υποστηριζόμενη από την αντίστοιχη επιλογή κλέφτικων τραγουδιών.
Λιγότερο γνωστή και αρκετά περίπλοκη είναι η ιστορία της προγενέστερης μετάφρασής του από τα νέα ελληνικά που δηλώνει άμεση ανταπόκριση στην κήρυξη της ελληνικής επανάστασης. Πρόκειται για τη δημοσίευση στο περιοδικό Αγγελιαφόρος της Ευρώπης (Οκτώβρης 1821, τ. 20, σ. 258) του «Πολεμικού ελληνικού ύμνου», «έργου του Ρήγα». Ετσι η μετάφραση αυτή καταχωρείται σε όλες τις εκδόσεις ποιημάτων και μεταφράσεων του Γκνιέντιτς μέχρι και τον τόμο που κυκλοφόρησε στο Λενινγκράντ το 1956. Πρόκειται όμως για την «Ελληνική Μασσαλιώτιδα», που δημοσιεύτηκε, αποδιδόμενη στον Ρήγα, στα ελληνικά και στην αγγλική μετάφραση του Μπάιρον στο Επίμετρο του Child Harold's Pilgrimage και με τον τίτλο «The famous Greek war song Δεύτε παίδες των Ελλήνων». Στη σχετική αγγλική και ελληνική βιβλιογραφία υπάρχει η περιγραφή της σκηνής, όταν ο Μπάιρον, συνοδευόμενος από τον φίλο του περιηγητή J. Hobhouse, στην πρώτη περιοδεία του στην Ελλάδα το 1809, ακούει το τραγούδι αυτό από τον Ανδρέα Λόντο που τους φιλοξένησε στην Πάτρα.
Ως έργο του Ρήγα, με τον δικό του φωτοστέφανο ­ ενός μάρτυρα για την απελευθέρωση της πατρίδας του ­ και προφανώς από την έκδοση του Μπάιρον, η «Ελληνική Μασσαλιώτις» πέρασε στα ρωσικά γράμματα. Σε δύο τουλάχιστον από τις τρεις εντοπισμένες για την ώρα μεταφράσεις, από τις οποίες η απόδοση του Γκνιέντιτς είναι οπωσδήποτε η ανώτερη. Η δεύτερη μετάφραση δημοσιεύτηκε στο ίδιο τεύχος του Αγγελιαφόρου της Ευρώπης με τα ελληνικά αρχικά «Δ.Σ.». Πιθανόν να ανήκει στον λόγιο διπλωμάτη Σπυρίδωνα Δεστούνη που εκείνη την εποχή ήταν πρόξενος της Ρωσίας στη Σμύρνη και βοήθησε πολύ στη διάσωση του ελληνικού πληθυσμού της. Η μετάφραση του Δ.Σ., αρκετά διαφοροποιημένη, ίσως δεν στηρίχτηκε στην έκδοση του Μπάιρον, αλλά σε κάποιο ελληνικό χειρόγραφο. Αν ο Δ.Σ. είναι πράγματι ο Σπυρίδων Δεστούνης, μπορούσε να το βρει στους ελληνικούς κύκλους είτε στη Σμύρνη είτε στη Ρωσία.
Την ίδια εποχή το ίδιο ακριβώς ποίημα μετέφρασε (μάλλον από τον Μπάιρον) και ο Π. Σκλιαρέφσκι, αξιόλογος ποιητής και μεταφραστής που πέθανε από φυματίωση σε ηλικία μόλις 24 χρόνων. Η δική του μετάφραση δημοσιεύτηκε στη μεταθανάτια έκδοση των ποιημάτων του (1831), σε τελείως αλλαγμένο πια κοινωνικό κλίμα. Μετά την καταστολή της εξέγερσης των «δεκεμβριστών» το 1825 η οποιαδήποτε μνεία της επανάστασης ήταν αδιανόητη, και η «Ελληνική Μασσαλιώτις» πήρε τον παραπλανητικό για τη λογοκρισία τίτλο «Αρχαίο ελληνικό τραγούδι». Πάντως κι ο αληθινός «Θούριος» του Ρήγα θα αποδοθεί στα ρωσικά από έναν πολύ αξιόλογο ρώσο μεταφραστή. Αλλά η ιστορία αυτή ανήκει σε μια άλλη ιστορική φάση και αξίζει να αποτελέσει ξεχωριστό θέμα.
Αποχαιρετώντας τώρα τον Γκνιέντιτς, θα σχολιάσουμε την εικόνα όπου τον βλέπουμε δίπλα στους τρεις μεγάλους ποιητές της εποχής ­ τον Πούσκιν, τον Ζουκόφσκι (που μετέφρασε την Οδύσσεια) και τον μυθογράφο Κριλόφ. Στέκεται πίσω, σε προφίλ ­ προτιμούσε αυτή τη στάση αφού από τα παιδικά του χρόνια η ευλογιά τού τύφλωσε το ένα μάτι και αυλάκωσε το μισό του πρόσωπο. Ενδίδοντας κάποια στιγμή στον ειρωνικό του οίστρο, ο Πούσκιν έθιξε αυτή τη λεπτομέρεια σ' ένα επίγραμμα, μετάνιωσε, προσπάθησε να το αποσύρει, αλλά το επίγραμμα είχε ήδη κάνει φτερά. Το μεταφέρω εδώ σε μετάφραση που ετέθη στη διάθεσή μου:
Αλλήθωρος ήταν ο Γκνιέντιτς· τον τυφλό ποιητή μελετώντας μ' ένα μόνο μάτι τον είδε και στραβά μάς τον έδωσε.
Η ζωή του ήταν ένας συνεχής και οδυνηρός αγώνας ­ άσημος και φτωχός, ξεκίνησε γραφιάς στο υπουργείο Παιδείας και πάλεψε σκληρά για να επιβληθεί στη λογοτεχνική Πετρούπολη. Λάτρης του θεάτρου, είχε μεταφράσει έργα Σίλλερ, Σαίξπηρ, Βολταίρου. Υπήρξε δάσκαλος της φημισμένης τραγωδού Ε. Σεμιόνοβα, την οποίαν αγαπούσε χωρίς να βρίσκει ανταπόκριση στο αίσθημά του. Η έντονη ενασχόλησή του με την τέχνη της απαγγελίας πιστεύεται πως ήταν η αιτία της αρρώστιας του που τον οδήγησε στον θάνατο (1833). Στο μνήμα του χαράχτηκε η επιγραφή: «Στον Γκνιέντιτς που πλούτισε τα ρωσικά γράμματα με τη μετάφραση του Ομήρου» και μια φράση από τον Ομηρο: «Του και από γλώσσης μέλιτος γλυκέων ρέεν αυδή». Ο Πούσκιν, που τον συνόδεψε στην τελευταία του κατοικία, πρόλαβε να πει, όσο ζούσε ακόμα ο Γκνιέντιτς, πως η δική του Ιλιάδα θα είναι «το πρώτο κλασικό, ευρωπαϊκό κατόρθωμα» στη Ρωσία και «πρέπει να ασκήσει σημαντική επιρροή» στα ρωσικά γράμματα.
* Μήτσος Αλεξανδρόπουλος, Η Ρωσική Λογοτεχνία, Ιστορία σε τρεις τόμους. Από τον 11ο αιώνα μέχρι την επανάσταση του 1917, τ.2, «Κέδρος», 1978, σ. 30.