Εφέτος, στις 24 Μαΐου, συμπληρώθηκαν 60 χρόνια από τη γέννηση του Ιωσήφ Μπρόντσκι. Από τα 60 έζησε μόνο τα 55. Προφητικά, σε ανύποπτο χρόνο, είχε γράψει σε ένα ποίημά του:
«Θα τερματίσει ο αιώνας,
μα πιο πριν
θα τερματίσω εγώ...».
Προαισθανόταν ότι δεν θα πατήσει το κατώφλι του νέου αιώνα. Πέθανε στις 28 Γενάρη 1996, ενώ συζητούσε για άλλη μία εγχείρηση στην καρδιά. Τα τελευταία χρόνια της ζωής του φαίνεται πως πέρασαν σε έναν ασύλληπτο δημιουργικό πυρετό. Τυχαίνει να έχω μια έμμεση γεύση αυτής της πυρετώδους προσπάθειας και ίσως οφείλω να καταθέσω τη σχετική εμπειρία μου. Πρέπει όμως να αρχίσω από πολύ παλιά.
Δεν είχαμε ιδωθεί ποτέ, είχαμε όμως επικοινωνήσει γραπτώς και, κυρίως, τηλεφωνικώς, πάντα με αφορμή τον Καβάφη. Οταν το 1967 είχα δημοσιεύσει στο περιοδικό «Ινοστράνναγια λιτερατούρα» της Μόσχας, για πρώτη φορά στα ρωσικά, μια επιλογή από τον Καβάφη, προκάλεσε αίσθηση. Δεν ήταν λίγοι οι μοσχοβίτες ποιητές και μεταφραστές που εντυπωσιασμένοι από τον Καβάφη αναζήτησαν τα βιβλία του στα αγγλικά και στα ιταλικά και υποστήριζαν ένθερμα την ιδέα να βγάλουμε μια συλλογή του στα ρωσικά. Επειτα μερικοί απ' αυτούς συμμετείχαν στην προετοιμασία της έκδοσης. Οπως μου είπε πολύ αργότερα ο Ιγκορ Εφίμοφ, φίλος του Μπρόντσκι, διευθυντής τώρα ενός ρωσικού εκδοτικού οίκου στην Αμερική, ο Καβάφης συζητήθηκε τότε και στην Πετρούπολη. Μου ανέφερε ειδικά την παρέα τους ­ των νέων ατίθασων λογοτεχνών, μερικοί από τους οποίους είχαν κερδίσει την αναγνώριση και τη φιλία της Αχμάτοβα.
Ο Μπρόντσκι, που λίγο πριν είχε γυρίσει από την εξορία, χρειαζόταν, για βιοποριστικούς λόγους, μεταφραστική δουλειά. Στο εκδοτικό «Χουντόζεστβενναγια λιτερατούρα» της Μόσχας, όπου μερικοί συντάκτες τον εκτιμούσαν και τον υποστήριζαν, ετοιμαζόταν ένας τόμος της αντιστασιακής ποίησης της Ευρώπης, είχα την ευθύνη του ελληνικού κύκλου και η συντάκτις του τόμου με ρώτησε μια μέρα αν συμφωνούσα να δώσουμε κάποια μετάφραση στον Μπρόντσκι. Επέλεξα γι' αυτόν ποιήματα του Αναγνωστάκη. Εν τω μεταξύ είχα υποβάλει στο εκδοτικό την πρότασή μου για μια συλλογή Καβάφη και ο Μπρόντσκι με πήρε τηλέφωνο, δηλώνοντας πως θα επιθυμούσε να λάβει μέρος σε αυτή την έκδοση. Συμφωνήσαμε ότι θα τον κρατώ ενήμερο και θα τον συμπεριλάβω στο επιτελείο των μεταφραστών.
Τα εκδοτικά όμως σχέδια περπατούσαν στη Μόσχα με ρυθμό αργότερο και απ' αυτόν της χελώνας. Προτού μπει ο Καβάφης στα απόμακρα προγράμματα εκδόσεων, ο Μπρόντσκι πρόλαβε να φύγει από τη Σοβιετική Ενωση και να εγκατασταθεί στην Αμερική. Η συλλογή κυκλοφόρησε το 1984, όταν κι εγώ βρισκόμουν πια στην Ελλάδα (για άλλους όμως, οικογενειακούς, λόγους). Προτού φύγω, την παρέδωσα έτοιμη για το τυπογραφείο, αλλά δυστυχώς δεν παρακολούθησα την τελική φάση της πορείας της και ακόμη κουβαλώ μέσα μου ένα αγκάθι ­ για κάποια λάθη που πέρασαν.
Εν τω μεταξύ μαθαίναμε πως το ενδιαφέρον του Μπρόντσκι για τον Καβάφη δεν έσβησε, είχε γόνιμη συνέχεια, και όταν για τις ανάγκες μιας ομιλίας έπρεπε να εξακριβώσω τα σχετικά στοιχεία του έγραψα και έλαβα μια θερμή και κατατοπιστική απάντηση (1988): για το δοκίμιο που είχε αφιερώσει στον Καβάφη (ήταν βιβλιοκρισία για το βιβλίο του Ε. Κήλυ Η Αλεξάνδρεια του Καβάφη), για τα μαθήματά του στα αμερικανικά πανεπιστήμια, όπου ο Καβάφης ήταν πάντα παρών, για τις μεταφράσεις του Καβάφη που είχε κάνει ο φίλος του Γ. Σμάκοφ (πέθανε εκείνη τη χρονιά) και ο Μπρόντσκι τις επεξεργάστηκε και τις έδωσε για δημοσίευση. Μου τις έστειλε και ζητούσε τις παρατηρήσεις μου, αλλά όταν έλαβε το γράμμα μου τα ποιήματα είχαν ήδη δημοσιευτεί στην παρισινή ρωσική εφημερίδα. Το κείμενο της επιστολής του ίσως δημοσιεύσω κάποτε στο πλαίσιο μιας ειδικής μελέτης για τη μεταφραστική πλευρά της επαφής του Μπρόντσκι με τον Καβάφη.
Και πάλι θα περάσουν χρόνια, ώσπου προς τα μέσα της δεκαετίας του 1990 η ελληνική πρεσβεία στη Μόσχα θα μου κάνει την πρόταση για επανέκδοση στα ρωσικά μιας αναθεωρημένης και εμπλουτισμένης συλλογής Καβάφη (χωρίς περικοπές πια των «τολμηρών» ποιημάτων ­ ήταν ένα από τα ανοίγματα των νέων καιρών που παραβίαζαν τα ταμπού όχι μόνο της σοβιετικής αλλά και της τσαρικής ακόμη λογοκρισίας). Καθώς τα συζητούσαμε με τον πολιτιστικό ακόλουθο κ. Δ. Γιαλαμά και τους συναδέλφους στη Μόσχα, προέκυψε το μεγαλεπήβολο και φιλόδοξο σχέδιο μιας «Καβαφιάδας». Θα συμπεριελάμβανε όλα (εκτός από λίγα, πολύ πρώιμα και αδύνατα) τα ποιήματα του Καβάφη, τη μονογραφία μου γι' αυτόν που είχε πρωτοεκδοθεί στα ρωσικά το 1984 (παράλληλα με τη συλλογή ποιημάτων), καθώς και έναν κύκλο από δοκίμια ρώσων μελετητών, θαυμαστών του Καβάφη ­ του Ρ. Γιακομπσόν (σε συνεργασία με τον Π. Κολακλίδη), του Ι. Μπρόντσκι, του ακαδημαϊκού Β. Τοπορόφ, της βαλκανιολόγου Τ. Τσιβιάν και τη δική μου νέα σειρά συγκριτολογικών μελετών «Ο Κ.Π. Καβάφης και η ρωσική ποίηση του "αργυρού" αιώνα».
Ετσι πάλι ήρθαμε σε επαφή. Ο Μπρόντσκι ενθουσιάστηκε με την ιδέα, πρόθυμα έδωσε την άδεια για το δοκίμιο και τις παλιές μεταφράσεις, ανέλαβε να κάνει μερικές καινούργιες (των ποιημάτων που θα πρωτοκυκλοφορούσαν στα ρωσικά), με παρακάλεσε να του ξαναστείλω τις παρατηρήσεις για την παλιά σειρά ­ ήθελε να την ξαναδουλέψει. Στο τηλέφωνο ακουγόταν πολύ κεφάτος ­ ήταν νιόπαντρος και ευτυχισμένος πατέρας μιας νεογέννητης κόρης. Κρατώ στη μνήμη μου μερικά πολύ όμορφα στιγμιότυπα απ' αυτές τις συνομιλίες.
Τελικά όμως και τούτη τη φορά η συνεργασία μας δεν ευδοκίμησε. Οταν έπειτα από μισό περίπου χρόνο τον πήρα τηλέφωνο να μάθω πώς πάνε οι μεταφράσεις, μου είπε ότι ετοιμάζει ταυτόχρονα μερικές δικές του εκδόσεις, τα ποιήματα ρέουν, δεν μπορεί να αποσπαστεί. Ούτε ακόμη και για τον αγαπημένο του Καβάφη. Ηταν η λαχτάρα του να προλάβει. Οσο γίνεται περισσότερο.
Σαν παρένθεση θα προσθέσω ότι η «Καβαφιάδα» εδώ και δύο τουλάχιστον χρόνια είναι έτοιμη και, για να πάει στο τυπογραφείο, περιμένει μια πενιχρή οικονομική ενίσχυση του υπουργείου Πολιτισμού της Ελλάδας. Αλλά, φαίνεται, οι ρυθμοί χελώνας δεν αποτελούν ρωσική αποκλειστικότητα. Παρά τις σχετικές αποφάσεις και τις εγκρίσεις, η πολυπόθητη ­ αν και περικεκομμένη ­ ενίσχυση δύο χρόνια τώρα δεν καταφέρνει να φτάσει στον προορισμό της.
Η εφετινή επέτειος ­ τα εξήντα χρόνια από τη γέννηση του Μπρόντσκι ­ τιμάται και στη Ρωσία και σε άλλες χώρες. Εγιναν δύο συμπόσια ­ στη γενέθλια πόλη του, την Πετρούπολη (εκεί θα ανοίξει και το μουσείο του), και στη Βενετία όπου είναι ο τάφος του. Κυκλοφορεί η δεύτερη, εμπλουτισμένη έκδοση των Απάντων του. Δημοσιεύονται πολλές μελέτες, όλο και περισσότερο απαλλαγμένες από προγενέστερες υπερβολές: η δεκαετής περίπου φάση της θριαμβευτικής, μετά τη μακρόχρονη αποσιώπηση, αποκάλυψης, των συναισθηματικών εξάρσεων και υπνωτικού θάμβους (θρυλική δίκη, εξορία, παγκόσμια αναγνώριση, βραβείο Νομπέλ) πάει πια να καταλαγιάσει, αφήνοντας το προβάδισμα στη σοβαρή έρευνα. Υπάρχουν άλλωστε μερικοί μελετητές (Ρώσοι και ξένοι) που από καιρό έθεσαν ήδη πολύ αξιόπιστα θεμέλια.
Με όλα αυτά τα θετικά δεδομένα η επέτειος του Μπρόντσκι πορεύεται ωστόσο σε μια θυελλώδη ατμόσφαιρα. Τη θύελλα την έσπειρε, την παραμονή του 2000, ένα άρθρο του Α. Σολζενίτσιν, άλλου βραβείου Νομπέλ της ρωσικής λογοτεχνίας. Αλλος κόσμος, άλλος ψυχισμός, δεν είναι τυχαίο ότι τα δύο αυτά Νομπέλ ποτέ δεν συναντήθηκαν. Να όμως που συναναπαντιούνται τώρα, στον στίβο μιας οξύτατης αντιπαράθεσης, και στη θέση του εκλιπόντος Μπρόντσκι προσέρχονται να μιλήσουν οι φίλοι του και οι κριτικοί που αντιλαμβάνονται ότι το άρθρο του Σολζενίτσιν δεν είναι απλώς μια βιβλιοκρισία για την Επιλογή των ποιημάτων του Μπρόντσκι αλλά μια κατά μέτωπο επίθεση με προγραμματικές προθέσεις. Είναι αλήθεια ότι εδώ και αρκετό καιρό ο Σολζενίτσιν δημοσιεύει στο περιοδικό «Νόβι μιρ» σειρά από σημειώσεις για μια δική του «Λογοτεχνική πινακοθήκη». Πάει να διαμορφώσει τον Κανόνα του και μάλλον θα επιθυμούσε και να τον επιβάλει. Από την ιστορία αυτή προκύπτει πλήθος θεμάτων και μερικά αξίζει να τα δούμε σε προσεχή δημοσίευση.