Μερικές σελίδες της ζωής του διαβάζονται σαν θρίλερ, όπως άλλωστε τόσες και τόσες σελίδες στα μακραίωνα χρονικά της ελληνικής Διασποράς. Προέχει ωστόσο να τονίσουμε ένα άλλο, πιο ουσιαστικό τυπολογικό στίγμα: σε κρίσιμη ώρα και θέση, στο επίκεντρο των δρωμένων, βρίσκεται ένας ικανός, δυναμικός και μάλλον «πολυμήχανος Οδυσσέας» που συλλαμβάνει το νόημα των ζυμώσεων και ανταποκρίνεται στο κάλεσμα της εποχής.
Ελληνας με ιταλική ρίζα, ο Μιχαήλ Λυκιαρδόπουλος γεννιέται στη Νεάπολη (1883) σε οικογένεια εμπόρων. Μεγαλώνει στη Ρωσία, στο Ροστόβ. Τον πρώτο χρόνο του αιώνα μας έρχεται στη Μόσχα για σπουδές στην Αυτοκρατορική Τεχνολογική Σχολή και ζει από κοντά ­ ως μέτοχος ­ εκείνη τη θρυλική φάση της πνευματικής έξαρσης που ονομάστηκε «αργυρός αιώνας» του ρωσικού πολιτισμού. Το όνομά του συνδέεται με δύο σημαντικότατα πρωτοποριακά φαινόμενα: το συμβολιστικό περιοδικό Ζυγός και το περίφημο Θέατρο Τέχνης. Στον Ζυγό γίνεται ένα από τα βασικά στελέχη του και, όταν το περιοδικό θα κλείσει (1909), θα μετακομίσει στο Θέατρο Τέχνης ­ ως γραμματέας του Στανισλάφσκι και του Νεμιρόβιτς-Ντάντσενκο, αλλά και ως σύμβουλος στα θέματα ξένης λογοτεχνίας και πρώτος κριτής των θεατρικών έργων που προτείνονταν στο θέατρο.
Πολύ εντυπωσιακές ήταν οι επιδόσεις του στη μετάφραση (διακρίθηκε ως ο κυριότερος τότε μεταφραστής του Γουάιλντ στη Ρωσία) και στη δημοσιογραφία. Στο τελευταίο πεδίο παγκόσμιο σάλο είχε προκαλέσει η δημοσιογραφική αποστολή του στην εμπόλεμη με τη Ρωσία Γερμανία και Αυστροουγγαρία, όπου ταξίδεψε ως έλληνας εμπορευόμενος και συνελήφθη στα σύνορα της Ρουμανίας. Με αφορμή αυτό το ταξίδι, δεκαετίες μετά, η Μπερμπέροβα θα πει ότι είχε σχέσεις με τις ρωσικές και τις βρετανικές μυστικές υπηρεσίες ­ κατηγορία καθόλου ασυνήθιστη για εκείνα τα χρόνια.
Ας γυρίσουμε όμως στο ξημέρωμα του αιώνα. Οι πρώτες αναφορές τον εντοπίζουν το 1902, με τη φοιτητική στολή του, στον κύκλο του συμβολιστικού εκδοτικού οίκου Σκορπιός, από τον οποίο τον επόμενο χρόνο θα ξεπεταχθεί ο Ζυγός. Ετοιμάζει κάτι μεταφράσεις από τα ιταλικά για τον αρχηγό του ρωσικού συμβολισμού Β. Μπριούσοφ και συχνάζει στο λογοτεχνικό σαλόνι του ποιητή Α. Μπέλι, όπου μαζεύεται το συμβολιστικό επιτελείο της Μόσχας. «Πανέξυπνος, πολύ εντυπωσιακός, πολύ γοητευτικός, πολύ λεπτός» καταγράφει εκείνες τις πρώτες εντυπώσεις του ο Μπέλι, προσθέτοντας ότι η λαμπρή αυτή εικόνα με το πέρασμα του χρόνου είχε ξεθωριάσει, «όπως όλοι μας άλλωστε». «Μελαχρινός, ψηλός, νέος, όμορφος, με νότιο προφίλ» τον περιγράφει στις αναμνήσεις του για τον Ζυγό ο πεζογράφος Μπ. Σαντοβσκόι.
Είναι πολύγλωσσος και χρήσιμος για το άνοιγμα που κάνουν ο Σκορπιός και ο Ζυγός προς την παγκόσμια λογοτεχνία. Μια συζήτηση με τον Μπριούσοφ στις 31 Ιανουαρίου 1904 «περί χωρών και λογοτεχνιών» αποτυπώνεται στην αφιέρωση που του κάνει ο Μπριούσοφ στο βιβλίο Urbi et Orbi και καταλήγει στην πρόταση συνεργασίας με τον μόλις γεννημένο Ζυγό. Στα πρώτα τρία χρόνια αυτής της συνεργασίας ο Λυκιαρδόπουλος προβάλλει στον Ζυγό τη σύγχρονη ελληνική λογοτεχνία («Είναι το μόνο ρούσικο περιοδικό που ενδιαφέρεται για τη Ρωμαίικη φιλολογική κίνηση» γράφει το 1905 ο Νουμάς), ενώ παράλληλα στην Ελλάδα, στα Παναθήναια και στον Νουμά, παρουσιάζει τη ρωσική λογοτεχνία και τέχνη.
Φαίνεται να προσανατολίζεται σοβαρά γι' αυτή τη διπλή αποστολή και σημειώνει αρκετές επιτυχίες και στα δύο μέτωπα. Στον Ζυγό δημοσιεύει βιβλιοκρισίες και επισκοπήσεις της πνευματικής κίνησης στην Ελλάδα. Στα Παναθήναια από το 1903 έχει τη δική του στήλη «Επιστολαί εκ Μόσχας» (παράλληλα με τις επιστολές τού Remy de Gourmont «εκ Παρισίων»). Περίοπτη θέση κατακτά και στον Νουμά. Ως επιβράβευση της προσφοράς του, το 1906, στην πρώτη σελίδα, σε τιμητική σειρά της Πινακοθήκης του, ο Νουμάς δημοσιεύει τη φωτογραφία του Λυκιαρδόπουλου.
Πρόσωπο ζωντανό, έξυπνο, σε εγρήγορση. Τον βλέπουμε ακόμη με στολή της Σχολής, παρ' όλο που την έχει ήδη εγκαταλείψει και εργάζεται μόνιμα στον Ζυγό ως γραμματέας με πλατύ κύκλο αρμοδιοτήτων. Είναι η πιο αποδοτική του χρονιά στον στίβο της ελληνορωσικής θεματολογίας. Και ουσιαστικά η τελευταία. Οι ευθύνες και οι περισπασμοί στον Ζυγό, οι νέοι ορίζοντες γύρω από τον Γουάιλντ θα στρέψουν τις προτιμήσεις του αλλού.
Αν και τόσο σύντομο, το κεφάλαιο με τις ελληνορωσικές συνεργασίες του Λυκιαρδόπουλου παρουσιάζει εξαιρετικό ενδιαφέρον και με παρακίνησε κάποτε σε έρευνα που κατέληξε στο βιβλίο μου Ο Μιχαήλ Λυκιαρδόπουλος. Ενας Ελληνας στον χώρο του ρωσικού συμβολισμού (Κέδρος, 1989). Αναλύοντας και τη ρωσική και την ελληνική γραμμή της δραστηριότητάς του, αναρωτήθηκα για τα κριτήρια των επιλογών και των αποτιμήσεών του: πόσο τον επηρέαζαν οι θεωρητικές θέσεις του συμβολιστικού Ζυγού στις προσλήψεις όχι μόνο του ρωσικού αλλά και του ελληνικού πολιτισμού, πόσο ­ παράλληλα ­ στο ελληνικό έδαφος η στάση και η κρίση του συνυπολόγιζε τα ελληνικά λογοτεχνικά συμφραζόμενα και ζητούμενα; Παρακολούθησα και τις νεανικές του ακρότητες και την ορμητική ωρίμανση της σκέψης του. Και βέβαια, πέρα από τα ελληνορωσικά, μέσα από τη συνεργασία του στον Ζυγό, τα φιλολογικά του κείμενα και το πλούσιο αρχειακό υλικό, επεδίωξα να ψηλαφήσω τη λογοτεχνική και την ανθρώπινη πορεία του ρωσικού συμβολισμού. Η αλληλογραφία του Λυκιαρδόπουλου, κυρίως με τον Μπριούσοφ, αποτελεί πολύτιμη πηγή γνώσης για την εποχή και αξιοποιείται από όλους τους μελετητές της.
Τελικά τον κέρδισε η αγγλική λογοτεχνία. Με τις μεταφράσεις του Γουάιλντ (πάνω από 20 έργα του) και πλήθος κριτικών δοκιμίων είχε καθιερωθεί και γνώρισε μερικές στιγμές δόξας. Λόγω των πολύ φιλικών σχέσεών του με τους κληρονόμους και τους εκδότες του άγγλου συγγραφέα πρωτοδημοσίευσε στον Ζυγό με τιμητική παγκόσμια αποκλειστικότητα σκηνές από τη Φλωρεντινή τραγωδία (1907) και έπειτα, παράλληλα με την αγγλική έκδοση, αποσπάσματα από τα De Profundis και La Sainte Courtisane (1908). Οταν το 1914 ο Ρ. Ρος θα εκδώσει την ανθολογία του Γουάιλντ, θα την αφιερώσει στον Μιχαήλ Λυκιαρδόπουλο «εκτιμώντας την προσφορά του προς την αγγλική λογοτεχνία στη Μεγάλη Ρωσική Αυτοκρατορία».
Οι δεσμοί του με την Αγγλία γίνονται όλο και πιο στενοί. Εγκάρδια φιλία τον συνδέει με τον Χ. Γουέλς, τη δεύτερη μεγάλη επιλογή του από τους άγγλους συγγραφείς. Και γι' αυτόν ακριβώς τον λόγο ο Λύκκι (έτσι τον αποκαλούσαν οι άγγλοι φίλοι), δεκαετίες μετά, θα εμφανιστεί στις σελίδες του μυθιστορήματος της Ν. Μπερμπέροβα Σιδηρά κυρία (1982). Η κεντρική ηρωίδα του Μαρία Ζακρέβσκαγια-Μπένκενδορφ-Μπούντμπεργκ υπήρξε φίλη του Γκόρκι, του Γουέλς και του άγγλου διπλωμάτη Λόκκαρτ. Σκιαγραφώντας το περιβάλλον τους, η Μπερμπέροβα μνημονεύει και τον Λυκιαρδόπουλο ως συνεργάτη του Θεάτρου Τέχνης, μεταφραστή του Γουάιλντ, άριστο γνώστη της θεατρικής και της λογοτεχνικής Μόσχας και κάτοχο έξι γλωσσών. Το τελευταίο στοιχείο καθώς και το θρυλικό ταξίδι του στη Γερμανία την κάνουν να υποθέσει πως ο Λυκιαρδόπουλος συνεργαζόταν όχι μόνο με τη ρωσική αλλά και με τη βρετανική κατασκοπεία.
Δεν είναι στην αρμοδιότητά μας να συζητήσουμε τους ισχυρισμούς αυτούς επί της ουσίας. Δεν έχω ούτε μεράκι ούτε κατάρτιση για τέτοιου είδους έρευνα. Εχω όμως την εντύπωση ότι δεν την έκανε και η Μπερμπέροβα. Μερικές πληροφορίες της ελέγχονται ανακριβείς και οι κρίσεις αυθαίρετες. Πιθανόν να επηρεάστηκαν από τη βαριά σκιά της μετέπειτα συμμετοχής του Λόκκαρτ στην αντεπαναστατική συνωμοσία (1918). Ενώ η γνωριμία του Λυκιαρδόπουλου με τον Λόκκαρτ εντάσσεται στην πρώτη θητεία του τελευταίου ως προξένου της Βρετανίας στη Μόσχα (1912-1917), όταν στην ενθουσιώδη διείσδυσή του στον κόσμο του ρωσικού πολιτισμού (την οποία τόσο γλαφυρά περιγράφει η Μπερμπέροβα) ήταν φυσικό να αναζητήσει τη βοήθεια ενός ανθρώπου δεμένου με την Αγγλία και τέλειου ξεναγού στα πολιτιστικά της Ρωσίας.
Το 1917 ως ανταποκριτής ρωσικών εφημερίδων ο Λυκιαρδόπουλος πήγε στη Στοκχόλμη. Εκεί πέρασε στην ελληνική διπλωματική υπηρεσία, τα έτη 1918-1920 διετέλεσε εκπρόσωπος Τύπου στις ελληνικές πρεσβείες της Στοκχόλμης και του Λονδίνου. Παραιτήθηκε το 1920, τα τελευταία χρόνια της ζωής του (πέθανε το 1925, σε ηλικία μόλις 42 χρόνων) υπήρξε συνεργάτης του Morning Post για θέματα της Ρωσίας και των Βαλκανίων.
Η ζωή του με πολύ ανάγλυφο τρόπο αποτυπώνει τον έντονο παλμό της εποχής όχι μόνο στα εξωτερικά της περιγράμματα αλλά και στις εσωτερικές της αναζητήσεις. Τις αναπολεί «με τρυφερότητα και αγάπη» σε ένα γράμμα του που στέλνει από το Λονδίνο στον Μπριούσοφ (1923) με συγχαρητήρια για τα 50 του χρόνια που γιορτάστηκαν τότε στη Μόσχα. Τον επόμενο χρόνο πέθανε ο Μπριούσοφ. Μετά από έναν χρόνο τον ακολούθησε ο Λυκιαρδόπουλος.