Σε όλες τις προηγμένες χώρες επικρατεί de facto διαχωρισμός μεταξύ κοσμικής και εκκλησιαστικής εξουσίας. Δεν νοείται είσοδος στη σύγχρονη κοινωνία αν δεν πραγματοποιηθεί αυτός ο διαχωρισμός, ο οποίος ουδέποτε ίσχυσε στην Ελλάδα.
Η παρούσα διελκυστίνδα μεταξύ Εκκλησίας και Πολιτείας πάνω στο θέμα του δελτίου ταυτότητας και την αναγραφή του θρησκεύματος σε αυτό ξαναφέρνει στην επιφάνεια αυτό το πρόβλημα που είναι η αναγκαία εκκοσμίκευση του κράτους, της ουσιαστικής (αν όχι και τυπικής) αποκοπής του ομφάλιου λώρου που το ενώνει με την Εκκλησία.
Είναι διάχυτη ­ και βασικά ορθή ­ η ιδέα ότι δεν μπορεί να εκσυγχρονισθεί μια κοινωνία όταν το κράτος είναι σφιχταγκαλιασμένο με την Εκκλησία. Επειδή η πορεία της οικονομικής και κοινωνικής ανάπτυξης είναι μη αντιστρέψιμη και αναπόφευκτη, μοιραία το κράτος θα εκκοσμικευθεί πλήρως με ή χωρίς τη θέληση της Εκκλησίας. Και η τελευταία ανθίσταται.
Η Εκκλησία αντιλαμβάνεται βέβαια ότι το πρόβλημα δεν είναι η ανάγκη του καθενός να προβάλλει δικαιωματικά το ορθόδοξο φρόνημά του σε ένα δημόσιο έγγραφο. Το πρόβλημα είναι η αναγνώριση της θέσης της στη σύγχρονη πολιτεία. Και το πρόβλημα δεν είναι καθαρά νομικό. Αν ήταν απλώς νομικό, θα μπορούσε να κλείσει οριστικά με την εναργή ανάλυση του ακαδημαϊκού Αριστόβουλου Μάνεση στη συνέντευξη που έδωσε στον Δ. Μητρόπουλο (βλ. «Το Βήμα», 21.5.2000). Το δικαίωμα στην ελευθερία θρησκευτικής συνείδησης που κατοχυρώνει το άρθρο 13 του Συντάγματος αποτελεί θεμελιώδη διάταξη του τελευταίου, μη υποκείμενη σε αναθεώρηση, σε αντίθεση με τη διάταξη του άρθρου 3, η οποία είναι αναθεωρήσιμη και αναφέρεται στην ορθοδοξία ως επικρατούσα θρησκεία. Το θρησκεύειν, υποστηρίζει ορθότατα ο Α. Μάνεσης, είναι ιδιωτική υπόθεση του καθενός. Και το Σύνταγμα οφείλει να κατοχυρώσει αυτό το δικαίωμα, όπως και γενικότερα την ιδιωτικότητα ­ και αυτό γίνεται με τη θέσπιση της Ανεξάρτητης Διοικητικής Αρχής Προστασίας Προσωπικών Δεδομένων (Ν. 2472/1997).
Η αναγραφή του θρησκεύματος στα δελτία ταυτότητας συνεπώς είναι αντισυνταγματική, ακόμη και αν είναι προαιρετική, διότι έτσι εκτίθεται σε ενδεχόμενη προκατάληψη εκείνος που επιλέγει για δικούς του λόγους τη μη αναγραφή ­ ή εκβιάζεται στο να την αναγράψει παρά τη θέλησή του.
Αν εκφράζαμε τις ίδιες σκέψεις με όρους πολιτικής κοινωνιολογίας, θα λέγαμε ότι η Εκκλησία, όπως και κάθε άλλη οργάνωση σε μια σύγχρονη πολιτεία, ανήκει στην κοινωνία πολιτών. Η κοινωνία πολιτών είναι μια σφαίρα ελευθερίας και το κράτος οφείλει να τη σέβεται, ακριβώς επειδή σέβεται την ελευθερία και τα δικαιώματα του πολίτη. Το κράτος σέβεται την Εκκλησία μέσω του πολίτη και της κοινωνίας πολιτών. Αυτό υποστηρίζουν οι εκσυγχρονιστές. Και αυτό είναι που αρνείται η Εκκλησία.
Για να γίνει αυτό αντιληπτό, πρέπει να προσπαθήσουμε να δούμε το ζήτημα με τα μάτια της Εκκλησίας, η οποία δεν βλέπει καθόλου τον εαυτό της ως τμήμα της κοινωνίας πολιτών. Η τελευταία, όπως είπαμε, είναι σφαίρα ελευθερίας, όπως είναι και το θρησκεύειν έκφραση της ελευθερίας του καθενός, αλλά συγχρόνως και το μη θρησκεύειν, καθώς και η πίστη σε άλλη θρησκεία. Αν παίρναμε στα σοβαρά την αναγνώριση της ανεξιθρησκείας στη χώρα μας, δεν θα υπήρχε νόμος κατά του προσηλυτισμού και δεν θα υπήρχε Διεύθυνση «Αλλοθρήσκων» και «Αλλοδόξων» στο υπουργείο Παιδείας. Στο πλαίσιο πραγματικής πνευματικής ελευθερίας, άρα πλουραλισμού και ελεύθερης διακίνησης ιδεών, οι έννοιες του «αλλό»-θρησκου, του «αλλό»-δοξου και του «προσηλυτισμού» δεν έχουν θέση ούτε καν νόημα.
Για την Εκκλησία όμως η ορθοδοξία του καθενός δεν είναι μια επιλογή της ελεύθερης βούλησής του. Είναι μέρος της υπόστασης του κάθε Ελληνα. Ο Ελληνας γεννιέται ορθόδοξος, δεν γίνεται. Μπορεί να είναι κανείς μουσουλμάνος, εβραίος, άθεος, καθολικός ή διαμαρτυρόμενος και να είναι έλληνας πολίτης, αλλά όχι «πραγματικά» Ελληνας με την πλήρη εθνοτική έννοια. Η ορθοδοξία είναι συνυπόστατη με την ελληνικότητα. Αν διαχωρισθεί το ένα από το άλλο, χάνει η Εκκλησία την προνομιακή της θέση στην Πολιτεία, πράγμα που σημαίνει όχι μόνο απώλεια κύρους αλλά και ανυπολόγιστη οικονομική ζημία. Δεν είναι μόνο οι μισθοί των κληρικών που διακυβεύονται, εφόσον σήμερα πληρώνονται από το κράτος, δηλαδή από τους φορολογουμένους ­ ορθόδοξους και μη. Είναι η όλη προστασία που παρέχει το κράτος στην Εκκλησία της Ελλάδος έναντι των «ανταγωνιστικών» δοξασιών (Χιλιαστών, Ευαγγελιστών, Παλαιοημερολογιτών, Ουνιτών κ.ά.).
Η Εκκλησία δεν συμπεριφέρεται πολύ διαφορετικά από οποιαδήποτε συντεχνία ή άλλη ομάδα πίεσης που ζητούν προστασία των «κεκτημένων δικαιωμάτων» τους από το κράτος. Διακατέχεται από την ίδια αγοραφοβία και τον φόβο του ανταγωνισμού με τις ομάδες αυτές. Πάει πιο πέρα όμως απαιτώντας απόλυτα προνομιακή μεταχείριση, υπό την ιδιότητα του θεματοφύλακα της εθνικής υπόστασης του Ελληνα. Η επιμονή ωστόσο σε προνόμια είναι ασυμβίβαστη με την ιδέα της κοινωνίας πολιτών. Είναι προνεωτερική και προδημοκρατική. Και το κράτος δεν μπορεί και δεν πρέπει να ενδώσει στην πίεση που οποιοσδήποτε ασκεί για την αναγνώριση οποιουδήποτε προνομίου.
Οι εκκλησιαστικοί παράγοντες αντιλαμβάνονται άριστα τους όρους του διακυβεύματος. Γνωρίζουν καλά όχι μόνο τα συμφέροντα της Εκκλησίας, αλλά και τον ακριβή συσχετισμό δυνάμεων στην ελληνική κοινωνία. Ισχύει πάντα η σοφή συμβουλή φίλου γυμναστή προς γυμναζόμενο, καταφερόμενο κατά του κλήρου, ότι «δεν πρέπει ποτέ να τα βάζει κανείς με τους παπάδες».
Ο φίλος μου αντιλαμβάνεται πλήρως το μέγεθος της ισχύος της Εκκλησίας γνωρίζοντας ότι βασίζεται όχι στην κοινωνία πολιτών αλλά σε έναν ιδιότυπο λαϊκισμό που μπαίνει στη θέση της τελευταίας. Ο εκκλησιαστικός λαϊκισμός είναι αξεχώριστος από τον εθνικό και θρησκευτικό αυτοπροσδιορισμό στην ελληνική παράδοση. Εκεί βρίσκεται η μεγάλη δύναμη της Εκκλησίας.
Η ίδια η ορθόδοξη υπόσταση του Ελληνα βασίζεται σε ελάχιστα στοιχεία πίστης. Οι περισσότεροι συμπατριώτες μας είναι θρησκευτικώς αδιάφοροι, δογματικώς ανίδεοι, λατρευτικώς χαώδεις και ενίοτε «ανεκτικοί» με τους αλλόθρησκους, μόνο όμως επειδή η δική τους πίστη είναι χαλαρή. Παραμένουν ωστόσο ακραιφνώς ορθόδοξοι στον αυτοπροσδιορισμό τους διότι έχουν μάθει ότι ταυτίζεται η ελληνικότητά τους με την ορθόδοξη ιδιότητα: ιδιότητα σχεδόν κενή περιεχομένου για τους περισσότερους, τελευταίο καταφύγιο της οποίας είναι η αναγραφή της στα δελτία ταυτότητας.
Αυτήν επιθυμεί να διατηρήσει η Εκκλησία παντί σθένει. Το διακύβευμα είναι μεγάλο, αλλά και η δύναμή της όχι ευκαταφρόνητη. Τη δύναμη αυτή της Εκκλησίας τη γνωρίζουν άριστα οι επαγγελματίες πολιτικοί. Αντιλαμβάνονται ότι οι υπόγειες επιρροές της αλληλοσυμπλέκονται με το σύστημα πελατειακών σχέσεων που τους αναδεικνύει στη Βουλή και στην κυβέρνηση. Και στη δύναμη αυτή δεν μπορεί να αντιπαραβληθεί τίποτε. Ουδέποτε η Πολιτεία νίκησε την Εκκλησία στον τόπο μας, από την αναστήλωση των εικόνων το 843 ως την υπαναχώρηση του Ανδρέα Παπανδρέου για τον μη υποχρεωτικό πολιτικό γάμο το 1982. Η Εκκλησία όμως έχει μια αχίλλειο πτέρνα και αυτή συνίσταται στον υλισμό του σύγχρονου ανθρώπου ­ υλισμό από τον οποίο δεν ξεφεύγει ούτε η θρησκευτική του πίστη, η οποία είναι «χονδροειδώς υλιστική» όπως έγραφε ο Γκράμσι.
Η Εκκλησία κέρδισε όλες τις μάχες με την Πολιτεία, αλλά καμία εναντίον της αγοράς και της κοινωνίας της κατανάλωσης. Περισσότεροι άνθρωποι θα πάνε για ψώνια απ' ό,τι στην Εκκλησία αν ανοίξουν τα σουπερμάρκετ τις Κυριακές. Αλλωστε λιγότεροι εκκλησιάζονται από τότε που δεν κλείνουν υποχρεωτικώς τα καφενεία την ώρα της Θείας Λειτουργίας. Και αυτό συνέβη όχι διότι η Πολιτεία έγινε πιο φιλελεύθερη αλλά διότι η τηλεόραση κατέστησε ανενεργό την απαγόρευση...
Συνεπώς αναπόφευκτα ο εκσυγχρονισμός θα νικήσει και μαζί η νεωτερικότητα, η αγορά και η ανάπτυξη. Επιπλέον ο σημερινός Πρωθυπουργός δεν είναι διατεθειμένος να υποχωρήσει σε σκοπιμότητες μπρος στο μεταρρυθμιστικό και εκσυγχρονιστικό έργο που θα αφήσει πίσω του. Είναι επομένως ανελαστικός στο πρόγραμμά του αυτό, όσο εύκαμπτος και αν είναι σε θέματα τακτικής. Φαίνεται επίσης ότι και ο Αρχιεπίσκοπος είναι ταγμένος στον εκσυγχρονισμό της Εκκλησίας. Είναι πιθανό ­ και ευκταίο ­ να στραφεί προς αυτή την κατεύθυνση. Διότι όσο και αν «αποδίδει» ο εκκλησιαστικός λαϊκισμός, εκείνο που θα μετρήσει θα είναι η προσαρμογή της Εκκλησίας στις νέες συνθήκες και η εξεύρεση νέου ρόλου από εκείνον που παραδοσιακά της απεδίδετο όσο διαρκούσε μια κατάσταση πραγμάτων που φυσιολογικά βαδίζει προς το τέλος της.