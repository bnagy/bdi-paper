Η σχέση επιχείρησης και επιστήμης είναι παλαιά και εν πολλοίς ξεκαθαρισμένη. Η επιστήμη παρήγαγε επιστημονικά προϊόντα και ιδέες σε διάφορες μορφές και ποικιλίες, τα οποία παραλάμβανε η επιχείρηση και τα αξιοποιούσε ενσωματώνοντάς τα στην παραγωγική διαδικασία. Το ίδιο συνέβαινε και με την επιστημονική έρευνα. Οι πόροι στη μεγάλη τους πλειονότητα είχαν δημόσια προέλευση και αυτό αποτελούσε εγγύηση και για το κύρος της αλλά και για τη χρησιμοποίηση των αποτελεσμάτων στην επιχείρηση ή αλλού.
Τι είναι εκείνο όμως που τα τελευταία χρόνια μεταβάλλεται στη σχέση επιχείρησης και επιστήμης, και το οποίο δημιουργεί πολύ συχνότερα σήμερα ζητήματα δεοντολογίας, ηθικής τάξεως και καταστάσεις που θεωρούνται ασυμβίβαστες μεταξύ τους;
Από τη μία μεριά υπάρχει μεγάλη πρόοδος σε όλους τους επιστημονικούς κλάδους, στην αστροφυσική, στην πληροφορική, στη βιολογία, για να αναφέρω ορισμένους. Από την άλλη έχουν πραγματοποιηθεί μεγάλες, κολοσσιαίες αλλαγές στον χώρο της επιχείρησης. Νέες, μεγάλες πολυμετοχικές επιχειρήσεις έκαναν την εμφάνισή τους τα τελευταία 10 χρόνια στην Ευρώπη, στις ΗΠΑ και στην Ιαπωνία. Αλλά και μικρότερες, που βασίζονται σε πρωτότυπες επιστημονικές ιδέες. Των οποίων τα προϊόντα και οι υπηρεσίες εμπεριέχουν ιδιαίτερα μεγάλη προστιθέμενη αξία, η οποία πηγάζει τις περισσότερες φορές από ειδικές επιστημονικές ανακαλύψεις, ειδικές πατέντες π.χ. που εμπεριέχουν μεγάλο πλούτο και αξία.
Εκείνο που κάνει εν ολίγοις το ζήτημα ιδιαίτερα ενδιαφέρον δεν είναι μόνο η πρόοδος της επιστημονικής έρευνας και η δημιουργία νέων επιχειρήσεων με τεράστιες χρηματιστηριακές αξίες αλλά και η νέα μορφή της επιχειρηματικότητας. Η οποία ενώ εξακολουθεί να εξελίσσεται στον ελεύθερο χώρο της αγοράς εισέρχεται με διάφορες μορφές στον χώρο των πανεπιστημίων και των ερευνητικών κέντρων και εργαστηρίων. Είναι το εκρηκτικό μείγμα νέων επιστημονικών ανακαλύψεων και οι νέες μορφές επιχειρηματικότητας που δημιουργούν νέα προβλήματα. Σωρεία τέτοιων σχέσεων παρουσιάστηκαν τα τελευταία χρόνια στον χώρο της πληροφορικής και της βιοτεχνολογίας. Οπου η αξία της εταιρείας βασίζεται σε επιστημονικά επιτεύγματα τα οποία είναι δύσκολο πολλές φορές να έχουν σταθερή και αμετακίνητη πρόοδο μέσα στον χρόνο. Και όπου πολλές φορές βασικοί πρωταγωνιστές και στον έναν χώρο και στον άλλο είναι τα ίδια πρόσωπα. Τέσσερα παραδείγματα: Πρώτον, η περίπτωση της εταιρείας British Biotech, η οποία αφού ανήλθε τα υψηλά σκαλοπάτια των χρηματιστηριακών δεικτών κατρακύλησε ξαφνικά όταν τα φάρμακα που παρήγαγε απέτυχαν στη φάση της εφαρμογής και δημιούργησε την ανάγκη για νέους κανόνες και κώδικες δεοντολογίας1. Δεύτερον, η περίπτωση της καθηγήτριας Olivieri στον Καναδά όπου η έρευνά της για κάποια εξειδικευμένα φάρμακα ήρθε σε αντίθεση με τα συμφέροντα της φαρμακευτικής εταιρείας Apotex που χρηματοδοτούσε την έρευνα, γεγονός που έλαβε δημοσιότητα, με αποτέλεσμα την απομάκρυνση της καθηγήτριας από το ερευνητικό πρόγραμμα στο πανεπιστήμιο, δημιουργώντας θέματα επιστημονικής ελευθερίας και επιστημονικής ηθικής2. Τρίτο παράδειγμα, αυτή η ατελείωτη συζήτηση για τα γενετικώς μεταλλαγμένα προϊόντα, η οποία έχει πυροδοτήσει νέα, μεγάλα και εν πολλοίς πρωτόγνωρα προβλήματα. Οπου σημαντικές ανακαλύψεις εμπλέκονται στην ανάπτυξη μεγάλων οικονομικών και επιχειρηματικών συμφερόντων3. Τέταρτον, η πιθανή δικαστική εξέλιξη για κατάχρηση υπερέχουσας θέσης στην αγορά που ξεκινάει με αφορμή τις μηνύσεις μη κυβερνητικών οργανώσεων εναντίον εταιρειών όπως η Monsanto, η Astrazeneca κ.ά.4.
Τα παραδείγματα αυτά και δεκάδες άλλα είναι τα κύρια θέματα του διεθνούς οικονομικού Τύπου. Και όμως δεν πρόκειται για θέματα κυρίως οικονομικά αλλά ούτε για κυρίως επιχειρηματικά. Ωστόσο είναι θέματα που κρύβουν ακριβώς το νέο μείγμα σχέσεων επιχειρηματικότητας και επιστήμης, που με τη σειρά του δημιουργεί σημαντικά προβλήματα ηθικής δεοντολογίας και ηθικής τάξεως.
Στο στρατηγικό management των επιχειρήσεων υπάρχει ένα καινούργιο αντικείμενο που έγινε ιδιαίτερα δημοφιλές το τελευταίο χρονικό διάστημα. Πρόκειται για την αναζήτηση τρόπων με τους οποίους θα διοικούνται και θα ελέγχονται οι μεγάλες, κυρίως πολυμετοχικές επιχειρήσεις, πέραν εκείνων που υπήρχαν ως πρόσφατα. Το περίφημο Corporate Governance ή Εταιρική Διακυβέρνηση στα ελληνικά. Η εποχή μας, εποχή πολυπλοκότητας και παγκοσμιοποίησης, απαιτεί νέους τρόπους με τους οποίους θα ασκείται η επιχειρηματικότητα. Η αγορά είναι παγκόσμια, τα ζητήματα των επιχειρήσεων πολύπλοκα, η κοινωνία της πληροφορίας δημιουργεί νέες δυνατότητες στις επιχειρήσεις αλλά και στους πολίτες. Η σχέση επιχείρησης - μετόχου - πολίτη - πελάτη - καταναλωτή ποτέ δεν ήταν τόσο έντονη όσο σήμερα. Αναζητούνται τρόποι δημιουργίας καλύτερων σχέσεων των επιχειρήσεων και της κοινωνίας με την ευρύτερη έννοια. Ολα είναι υπό συζήτηση: η διάρθρωση και οι αρμοδιότητες των ΔΣ των επιχειρήσεων, ο ρόλος των ΓΣ, ο ρόλος των ρυθμιστικών αρχών, τα δικαιώματα και οι υποχρεώσεις των μετόχων, οι αμοιβές των στελεχών, η υποχρέωση πληροφόρησης κ.ά.
Σε όλη την Ευρώπη αλλά και στις ΗΠΑ υπάρχει οργασμός συζητήσεων, νομοθετικών παρεμβάσεων και κωδίκων δεοντολογίας που υποχρεώνουν σε νέες συμπεριφορές τις επιχειρήσεις. Οργανισμοί όπως ο ΟΑΣΑ, η Παγκόσμια Τράπεζα, ο ΟΗΕ, πρωτοστατούν σε θέματα νέας επιχειρηματικότητας αλλά και σε κανόνες που μπορούν να αποτρέπουν οικονομικές κρίσεις ή μπορούν να προστατεύσουν μικρές, αδύνατες ή αναπτυσσόμενες αγορές. Πολλώ μάλλον, να προστατεύσουν τους απληροφόρητους ή ακόμη και τους καλά πληροφορημένους μετόχους των επιχειρήσεων. Η συζήτηση επεκτείνεται σε απόψεις για μια επιχειρηματική αντίληψη με έμφαση στους μετόχους (shareholder corporation) ή σε μια άλλη με έμφαση στους κοινωνικούς εταίρους (stakeholder corporation). Συζήτηση η οποία παρ' ότι πολύ εκτεταμένη δεν έχει καταφέρει να οδηγήσει σε τελικά συμπεράσματα.
Πρόκειται, υποστηρίζουν πολλοί, για την ικανότητα του καπιταλιστικού συστήματος να μετασχηματίζεται συνεχώς μέσα στον χρόνο επιτυγχάνοντας την επιβίωση και μακροημέρευσή του. Φαίνεται ότι αυτό είναι αλήθεια. Ο καπιταλισμός της εμπιστοσύνης (trust capitalism) εμφανίζεται η πιο ανθρώπινη όψη αυτής της συζήτησης. Παρ' ότι δηλαδή το κλασικό υπόδειγμα της πολυμετοχικής επιχείρησης βρίσκεται σε μεγάλη κρίση δεν φαίνεται να υπάρχει ή να προτείνεται εναλλακτική πρόταση. Ετσι στη μία άκρη του φάσματος κινούνται επιχειρήσεις με άψογη συμπεριφορά, με κοινωνική αποδοχή, ικανοποιητικές παροχές στους μετόχους, ικανοποιητική πληροφόρηση για την οικονομική τους κατάσταση και τα σχέδιά τους για το μέλλον, ενώ στην άλλη κινούνται επιχειρήσεις που κερδοσκοπούν, με ακραία κατάσταση τις λεγόμενες «φούσκες» ή «καουμπόις».
Και η επιστήμη, τα πανεπιστημιακά και ερευνητικά ιδρύματα, οι επιστήμονες, οι καθηγητές, τα μέλη της επιστημονικής κοινότητας, τι στάση κρατούν μπροστά σε αυτή την καινούργια πραγματικότητα; Φαίνεται ότι η ευθύνη τους είναι τεράστια. Και για τα καλά αλλά και για τα κακά αυτής της πορείας και εξέλιξης. Οι νέες ανακαλύψεις στην πληροφορική, στη βιοτεχνολογία, στην αεροδιαστημική και σε άλλους επιστημονικούς κλάδους, όπως η ιατρική, η νομική, η λογιστική, η ελεγκτική, βρίσκονται πίσω από την πρόοδο πολλών πολυμετοχικών επιχειρήσεων γιατί οι επιστημονικές ανακαλύψεις τους προσθέτουν αξία, η οποία μέσω του χρηματιστηρίου πολλαπλασιάζεται και μετασχηματίζεται σε χρηματιστηριακή αξία, και ως εκ τούτου σε μεγαλύτερα κέρδη και μερίσματα.
Αλλά και στην προσπάθεια για καλύτερη διακυβέρνηση των επιχειρήσεων, επιστημονικές ιδέες και επισημάνσεις καθηγητών καθώς και συμπεράσματα ερευνητικών ιδρυμάτων είναι τα κυρίαρχα στοιχεία, τα οποία χρησιμοποιούνται προκειμένου η νέα επιχειρηματικότητα να υπακούει σε κανόνες δεοντολογίας και να είναι κοινωνικά αποδεκτή και χρήσιμη.
Δεν είναι τυχαίο εξάλλου ότι ένα καινούργιο αρκετά δημοφιλές μάθημα έκανε την εμφάνισή του τα τελευταία χρόνια στα σύγχρονα σχολεία του management. Το Business Ethics, με αυτονόητο περιεχόμενο. Η εποχή μας είναι εποχή παγκοσμιοποίησης, πολυπλοκότητας, χάους και κοινωνίας των δικτύων. Αλλά και διαφθοράς, εγκληματικότητας και ναρκωτικών. Με νέες μορφές επιχειρηματικότητας, η οποία πολλές φορές βασίζεται σε επιστημονικές ιδέες και ανακαλύψεις. Πράγμα που μπορεί να παρασύρει την επιστημονική και πανεπιστημιακή κοινότητα σε δρόμους στους οποίους δεν ήταν συνηθισμένη ως σήμερα. Χρειάζεται έγκαιρη επισήμανση των πιθανών κινδύνων, αναγνώριση της νέας πραγματικότητας και διατύπωση κανόνων δεοντολογίας. Η πανεπιστημιακή παιδεία και εκπαίδευση μπορούν να είναι μέσα στη ζωή και μάλιστα στην πρωτοπορία της. Με σεβασμό όμως κάποιων κανόνων όπως και ως σήμερα.
Εκείνο όμως το οποίο φαίνεται ως αυτονόητη υποχρέωση του ακαδημαϊκού κόσμου είναι η επισήμανση και παρουσίαση της νέας πραγματικότητας όπως αυτή διαμορφώνεται στα καινούργια δεδομένα της παγκοσμιοποίησης. Η πανεπιστημιακή έρευνα είναι τέτοια που από τη φύση της έρχεται σε επαφή και επικοινωνία με τα καινούργια δεδομένα τόσο της επιστήμης όσο και της ζωής. Οχι μόνο στη βιολογία και στην πληροφορική. Αλλά και στις πολιτικές και κοινωνικές επιστήμες, στη φυσική και στη νομική επιστήμη. Και σε όλες τις άλλες. Ο άνθρωπος και η δημοκρατία πρέπει να παραμείνουν και σήμερα οι ακρογωνιαίοι λίθοι της επιστημονικής εξέλιξης και προοπτικής. Οπως ήταν και χθες. Και πρέπει να είναι και αύριο. Ο πολίτης και η κοινωνία των πολιτών είναι το δίπτυχο που χρειάζεται ιδιαίτερη φροντίδα, ειδικότερα σε μια χώρα σαν τη δική μας. Ταλαιπωρημένη στο παρελθόν και με τεράστια προσπάθεια για επιβίωση σε μια παγκοσμιοποιημένη Ευρώπη. Εδώ είναι που η σχέση επιχείρησης και επιστήμης σύντομα θα χρειαστεί βοήθεια και επανατοποθέτηση. Ευχής έργο θα ήταν οι δύο αυτοί χώροι να παραμείνουν διακριτοί με τα δικά τους χαρακτηριστικά χρώματα και όπου συναντώνται, γιατί θα συναντώνται όλο και περισσότερο, η συνάντηση να γίνεται με αίσθημα ευθύνης που να προάγει τον άνθρωπο πολίτη και την ελληνική κοινωνία ως κοινωνία πολιτών.
1. «Financial Times», 9.7.1999.
2. «Prospect», 44, 1999.
3. «Financial Times», 15.7.1999 και «The Guardian», 13.7.1999.
4. «Financial Times», 13.12.1999.