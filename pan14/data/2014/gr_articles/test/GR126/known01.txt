Βαρύ μποναμά έστειλε ο Ζήσιμος Λορεντζάτος για το 1999: Ο Αγγελος Σικελιανός είναι «αδιαφιλονίκητα ο μεγαλύτερος έλληνας ποιητής του 20ού αιώνα» (βλ. την πρόσφατη ανθολογία του ποιητή από τον κ. Ζ.Λ., στον «Ικαρο», καθώς και την επιφυλλίδα του Δημήτρη Δασκαλόπουλου εις «Τα Νέα», 2 Ιανουαρίου '99). Και για όσους θα διαμαρτυρηθούν πως το ερώτημα «Ποιος είναι ο μεγαλύτερος έλλην ποιητής του 20ού αιώνα», δεν έχει υπόσταση, ας δεχθούμε κατ' αρχήν ότι πράγματι το ερώτημα δεν ευσταθεί, εφόσον δεν μπορούμε να έχουμε αποδείξιμη απάντηση· έτσι, ωστόσο, και το περιώνυμο αξίωμα για τη διαχρονική ποιητική υπεροχή του Ομήρου θα όφειλε να ακυρωθεί, μαζί με τις ποιητικές επιλογές που κάνει στην Κατήχηση του Οχλου ο Ε. Πάουντ.
Μα και όσοι, εξάλλου, θεωρούν καλύτερο ποιητή του 19ου αιώνα τον Σολωμό, σαφώς εννοούν ότι οι υπόλοιποι Επτανήσιοι έρχονται δεύτεροι, λ.χ. ο Κάλβος ­ και το αντίστροφο. Αναπληρώνοντας, εξάλλου, την απόλυτη άρνηση του Γ. Αποστολάκη, ο Ιωάννης Συκουτρής είχε ρητά τοποθετήσει τον Κωστή Παλαμά στο ψηλό σκαλί του ποιητικού βάθρου. Και η ιεράρχηση του Ζ.Λ. μοιάζει φιλολογικά ανοχύρωτη, νομιμοποιείται ωστόσο ως ξεκάθαρη και απόλυτη κριτική αποτίμηση. Και ακριβώς, στις χάρες και στις χρησιμότητες της κριτικής εμπίπτει να εκστομίζει θαρρετά και αυθαίρετα (λογισμώ αυτοκράτορι) όσα ο από καθέδρας φιλολογικός θετικισμός σπανίως επιτρέπει στον εαυτό του. Αν δεν ήσαν και οι κριτικοί, τα λογοτεχνικά πράγματα θα μοιάζαν με απέραντο θετικισμό νεκροτομείου.
Το ίδιο, εξάλλου, κάνουν όλοι· άλλοι εμπράγματα και σαφώς, όπως λ.χ. ο Κ.Θ. Δημαράς μέσ' από τις σελίδες της Ιστορίας της ΝΕ Λογοτεχνίας του· και άλλοι με τον υποκειμενιστικό τρόπο: «Δεν γνωρίζω ποιος είναι ο καλύτερος, εμένα πάντως μου αρέσει πιο πολύ απ' όλους ο ποιητής Δείνα, γιατί σ' αυτόν ακουμπώ, όποτε αλήθεια χρειάζομαι την ποίηση». Παρ' όλο τον υποκειμενισμό τέτοιων δηλώσεων, είναι βέβαιο ότι τα ονόματα των ποιητών που θα προτείνονταν ως οι καλύτεροι του 20ού αιώνα από τους «υποκειμενικούς» αναγνώστες της ποίησης, θα ήσαν αφενός τα αναμενόμενα και αφετέρου δεν θα ξεπερνούσαν τα πέντε ή δέκα το πολύ.
Ποια θα ήσαν λοιπόν τα ονόματα αυτά, δεν είναι δύσκολο να εικάσουμε: και αν ίσως αποκλειόταν ο Καρυωτάκης, ο συμπαθέστερος σημαντικός μας ποιητής, και αν τυχόν αποκλειστεί και το ωραίο δίδυμο των Εγγονόπουλου-Εμπειρίκου, καθ' ότι υπήρξαν σουρεαλιστές μάλλον παρά ποιητές, ας μη βιαστούμε διόλου για τον Παλαμά που, τουλάχιστον, είναι ο οξύτερος σατιρικός ποιητής του αιώνα. Ο Σικελιανός θέτει ακράδαντη υποψηφιότητα και μάλιστα ως παραγκωνισμένος. Και είναι βέβαιο ότι οι δύο νομπελίστες θα έμπαιναν με άνεση στη δεκάδα, μολονότι δεν ξέρουμε αν θα ήσαν (και οι δύο;) στην πεντάδα: ο Ρίτσος θα τους περίμενε στη γωνία! Σημειωτέον όμως πως τούτη η συσσώρευση γίνεται, με εξαίρεση τον Ρίτσο, στο πρώτο μισό του αιώνα· οι ποιητές που έδωσαν το κύριο έργο τους στο δεύτερο μισό του (Αναγνωστάκης, Σινόπουλος κ.ά.) δεν έχουν παγιωθεί ακόμη στη συνείδησή μας όσο οι προγενέστεροι, για λόγους δραστικής και βιαστικής αλλαγής της εποχής. Κι επειδή ο κ. Λορεντζάτος στέφει τον Σικελιανό για εννέα και μόνον ποιήματά του, επιτρέπεται να παραθέσουμε και την άποψη πως κανένας (σύγχρονος) ποιητής δεν δύναται να γράψει περισσότερες από 20 περίπου άριστες σελίδες σε ολόκληρη την ποιητική ζωή του: και μόνον οι Εποχές θα αρκούσαν για τον Αναγνωστάκη ή ο Νεκρόδειπνος για τον Σινόπουλο.
Το ζήτημα πάντως δεν έγκειται στο πόσο έτοιμος είναι κανείς να συνταχθεί ή να διαφωνήσει με την απόφανση του κ. Λορεντζάτου για τον Σικελιανό· ενδιαφέρει πολύ περισσότερο ότι ένας κριτικός πλήρης του ονόματος βγαίνει και λέει την κουβέντα του, σε περίοδο μάλιστα όπου οι κοινωνικές ανακατατάξεις διαρρηγνύουν τον χώρο της λογοτεχνικής δημιουργίας όσο και των κριτικών της αποτιμήσεων. Για τη λογοτεχνία, δηλαδή, έχει λήξει η περίοδος της παλαιότροπης προβολής των έργων της και ήδη μπήκαμε στη φάση όπου η σχετικώς αυτόνομη, πλέον, αντίληψη των ΜΜΕ για τη ζωή και τις αξίες της θα επηρεάζει όχι απλώς την αξιολόγηση, παρά την ίδια τη δομή της λογοτεχνικής γραφής ­ όσο ίσως και η ανακάλυψη της τυπογραφίας.
Στο μεταξύ, η λογοτεχνική μας κριτική δεν αποτολμά ριψοκίνδυνα βήματα και ούτε καν τα παραδοσιακά (βλ. και την αυστηρή διαπίστωση του Ριχ. Σωμερίτη, «Η ατολμία της [λογοτεχνικής] κριτικής»: «Το Βήμα», 20 Δεκεμβρίου 1998). Τέτοια βήματα θα ήταν να εξετάζαμε μήπως λ.χ. τα διηγήματα του Βιζυηνού είναι υπέρτερα από του Παπαδιαμάντη, ή μήπως ο Βουτυράς γράφει για ένα μεγάλο χρονικό διάστημα καλύτερα απ' όλους τους συγχρόνους του, ή πόσα άλλα σύγχρονα πεζογραφήματα εφάμιλλα με του Ταχτσή και του Βαλτινού έχουν γραφτεί κ.ο.κ.
Με την ευκαιρία, σχολιάζω τέσσερα συνημμένα ιδεολογήματα, από των οποίων τις βλαβερές συνέπειες πρέπει να απαλλαγούμε στην τρέχουσα λογοτεχνική κριτική, σε εκείνη δηλαδή που (σε αντιδιαστολή με του Ζ.Λ.) όλοι κρίνουμε με άδηλα τα αξιώματα και τις αρχές μας.
1. «Οι καιροί είναι δύσκολοι για την ποίηση». (Αντιστικτικώς υπονοείται πως είναι «εύκολοι» για την αεροναυπηγική.) Εδώ ο ποιητής μοιάζει αμνός εν μέσω σύγχρονων ερίφηδων. Οσοι έχουν ασπασθεί το ιδεολόγημα «Κάθε προηγούμενος αιώνας και καλύτερα για την ποίηση», δεν έχουν παρά να μελετήσουν τις συνθήκες του παρελθόντος, τότε δηλαδή που το ποιητικό έργο ήταν μεν κοινωνικά προφανέστερο, ο ποιητής όμως εργαζόταν υπόλογος στα ποικιλώνυμα ιερατεία. Σήμερα βεβαίως είναι δέσμιος της (ξέφραγης ή με φραγή) Αγοράς, αλλά αυτό έχει και μιαν όψη θετική. Γιατί είναι μεν γεγονός ότι η ποίηση αποψιλώθηκε από την κοινωνική δραστικότητα που είχε σε καιρούς αλλοτινούς, κέρδισε όμως εκείνο που κερδίζει όποιος βρεθεί ξεντυμένος μέσα σε στρατόπεδο γυμνιστών: απόμεινε αυτή και το κορμί της. Το δίκοπο προνόμιο της (κοινωνικής και, κατ' επήρειαν, υπαρξιακής) γύμνιας η ποίηση το αποκτά για πρώτη φορά στη μακραίωνη ιστορία της.
Το πρόβλημα λοιπόν είναι της ποίησης και όχι των «καιρών»: είτε θα προσαρμοστεί (που δεν σημαίνει απαραιτήτως, ότι θα ευνουχισθεί) στη σύγχρονη πραγματικότητα, είτε θα καταντήσει «χρυσή εφεδρεία», που θα ελπίζει να τη χρειαστούν στη μεταψηφιακή, ενδεχομένως, κοινωνία.
2. «Αποκομμένοι από την κοινωνική πραγματικότητα, οι σημερινοί ποιητές ναρκισσεύονται με την ίδια την τέχνη τους». Αλλά οι ποιητές ναρκισσεύονταν από αρχαιοτάτων χρόνων: στο μισό έργο του ο Κάτουλλος χαριεντίζεται και αμφιθυμεί με την ίδια την τέχνη της ποίησης. Και η σημασία των «ποιημάτων ποιητικής», όπως τα έχει αποκαλέσει η κριτική, έχει κιόλας ανιχνευθεί ή εύκολα εντοπίζεται στους σημαντικούς ποιητές του αιώνα (Μπρεχτ, Καβάφης κ.ά.). Το πρακτικό ερώτημα είναι λοιπόν, πόσο καταφέρνει ο ποιητής κυρίως, μα και ο αναγνώστης από την άλλη, να διαπιδυθούν μέσα στον αντικειμενικότερο ναρκισσισμό όλων, στον ναρκισσισμό ­ την «αυτοεστίαση του μηνύματος», κατά τους γλωσσολόγους ­ της ποίησης.
3. «Πολλά σύγχρονα ποιήματα ερμηνεύονται πλέον όπως μας βολεύει, αφού φαίνονται να σημαίνουν οτιδήποτε». Μα δεν γνωρίζω κανένα σύγχρονο ποίημα που να σημαίνει οτιδήποτε! Αντιθέτως, γνωρίζω πως όσο πιο δυνατό είναι το ποίημα, τόσο πιο σαφή πράματα λέει. Η πανσημία ισχύει για τα αδύναμα ποιήματα και η πολυσημία είναι γνώρισμα των πολύ καλών στίχων (να πούμε του Εγγονόπουλου, συχνά του Εμπειρίκου), ενώ η (αμφίσημη, ενίοτε) μονοσημία είναι ίδιον των τέλειων στίχων:
Καθαρότατον ήλιο επρομηνούσε της αυγής το δροσάτο ύστερο αστέρι.
Και για να δούμε πόσο πολύ οι ποιητές το εννοούν αυτό που λένε, ιδού ότι σ' ένα από τα αποκηρυγμένα του ποιήματα, το «Πρόσθεσις», ο νεωτερικός ποιητής Κ.Π. Καβάφης άρχιζε με τον στίχο: «Αν είμαι ευτυχής ή δυστυχής δεν εξετάζω», αλλά ο (αδελφός και) μεταφραστής του, Τζον Καβάφης, απέδωσε το δεύτερο ρήμα με «smallest care» (=δεν με μέλει), πράγμα που έκαμε τον ποιητή να αντιδράσει ζωηρά:
«Εξ άπαντος πρέπει να βγει εκείνο το "smallest care". Είναι ένα πράγμα το οποίον δεν είπα εις το ποίημά μου, το οποίον δεν είχα σκοπό να πω, και το οποίον πιστεύω δεν θα γράψω ποτέ. Εκείνο που έγραψα είναι ότι "δεν εξετάζω" εάν είμαι ευτυχής ή δυστυχής. Δεν εξετάζω, όχι "δεν με μέλει"».
Η προσήλωση του Καβάφη στο λεκτικό και προπαντός στις σημασίες των λέξεων ισχύει για όλους, λίγο-πολύ, τους άξιους ποιητές. Ενα ποίημα ή λέει «κάτι με απόλυτο τρόπο» (λ.χ. η δίστιχη σολωμική περίφραση για τον Αυγερινό, που παρέθεσα) ή δεν λέει τίποτε και είναι για τα σκουπίδια. Και για ν' αποκολληθούμε από τη μείζονα σιγουριά του Καβάφη, παραθέτω δύο στίχους του Βασίλη Στεριάδη, σύγχρονού μας ποιητή εν Περισσώ:
Αυτή η λαχτάρα για τη μουσική και γενικότερα οτιδήποτε ωραίο δεν πάει σε άλλο τετράγωνο, που «λεν κάτι» συναισθηματικώς σαφές. Μπορεί να αρέσουν ή να μην αρέσουν· εκείνο πάντως που λένε είναι μεν γενικό, ωστόσο όχι αόριστο (η άλγεβρα είναι γενική, αλλά όχι αόριστη) ούτε και σκόρπιο. Υποστηρίζω πως όλοι οι επαρκείς αναγνώστες έχουν για το δίστιχο του Στεριάδη μια κοινή σημασιολογική υποδοχή (ανεξαρτήτως των προσωπικών συνειρμών, των υπόθετων κι επένθετων αισθηματικών αναθυμιάσεων). Κι εν τέλει η περίφραση του Στεριάδη «σε άλλο τετράγωνο», προαπαιτεί νηπιακή γνώση της πολεοδομίας, ενώ για το δίστιχο του Σολωμού χρειάζονται συγκριτικά περισσότερες αστρονομικές πληροφορίες.
4. «Να ορίσουμε τα κριτήρια αξιολόγησης: τι είναι σημαντικό και τι ασήμαντο για την ποιητική παραγωγή των καιρών μας. Πότε έχουμε μείζονα ποίηση και πότε ωραίους στίχους απλώς. Να περάσουμε στην κριτική υπερβαίνοντας την εντυπωσιογραφία». Μια γενική τάση της κριτικής ήταν και μένει η εμπειριοκριτική και άλλη η κανονιστική. Ο Τ.Σ. Ελιοτ πρέσβευε πως ο κριτικός οφείλει να αξιοποιήσει την ευαισθησία του για να προσανατολίσει τις ευαισθησίες των αναγνωστών. Ο Γ. Αποστολάκης με τον αδιάλλακτο σολωμισμό του ανήκει στη δεύτερη τάση. Οι τάσεις όμως αφορούν στην κριτική και όχι στα έργα της ποίησης. Θέλω να πω ότι η κριτική μπορεί να προωθεί τις θέσεις της, χωρίς τούτο να συνεπάγεται και υποχρεωτικώς βαθύτερη προσέγγιση του ποιητικού έργου. Ωστόσο η κριτική βελτιώνεται, οι συζητήσεις αναβαθμίζονται, η αναγνωστική συνείδηση συγχρονίζεται με το έργο και την εποχή, και αυτά είναι μεγάλα οφέλη, εφόσον δεν θα πάθουμε εκείνο που έπαθε στον αιώνα μας η Γλωσσολογία: έκαμε φύλλο-φτερό το λογοτεχνικό κείμενο, για να ανακαλύψει μεσοστρατίς η ίδια (G. Mounin) ότι οι διερευνήσεις της δεν είχαν γίνει σε λογοτεχνικό, παρά σε γλωσσικό κείμενο εν γένει.
Η κατάθεση της εντύπωσης είναι η σπουδαιότερη προσφορά του κριτικού, προπαντός όταν έχει να κάνει με σύγχρονό του λογοτεχνικό έργο. Οι εμβαθύνσεις και οι ολικές αποτιμήσεις συνήθως ακολουθούν με τη δέουσα απόσταση αισθηματικής κι αισθητικής ασφάλειας, τότε που οι συντεταγμένες της ευαισθησίας έχουν διαφοροποιηθεί μέσα στη μεταγενέστερη φάση.