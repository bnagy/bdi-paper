Την ίδια στιγμή που ευαγγελίζονται το «άνοιγμά» τους στον κόσμο, οι κοινωνίες μας «κλείνονται» όλο και περισσότερο στον εαυτό τους. Την ίδια στιγμή που εξυμνούν την τεχνολογική, οικονομική και επικοινωνιακή τους οικουμενικοποίηση, επανέρχονται στο αίτημα της εθνικής πολιτιστικής τους αυτάρκειας και ομοιογένειας. Και την ίδια στιγμή που καθαγιάζεται η ανεξέλεγκτη υπερεθνική κινητικότητα όλων των άυλων συντελεστών παραγωγής, η κινητικότητα της εργασίας και των ανθρώπων υπόκειται σε αυστηρούς περιορισμούς. Ως προς τα ηθικά και πολιτικά μηνύματα που εκπέμπει, η νέα παγκόσμια τάξη που ανοίγεται μπροστά στα μάτια μας είναι λοιπόν απολύτως αντιφατική. Το άνευ όρων άνοιγμα των κοινωνιών μας προς τον κοινό κόσμο του μέλλοντος συνοδεύεται από την ανέγερση τειχών γύρω από τις κλειστές πολιτικές και πολιτιστικές οντότητες του παρελθόντος. Καλούμαστε ταυτοχρόνως να μετέχουμε σε έναν νεοπαγή και ψευδεπίγραφο κοσμοπολίτικο οικουμενισμό και να υπεραμυνόμαστε της παρωχημένης πολιτιστικής μας αυτοτέλειας.
Είναι γεγονός ότι τόσο οι άρρητες αξιακές προδιαγραφές της οργάνωσης του κοινού μας κόσμου όσο και τα υπό συνεχή αναθέσπιση - και αναπαλαίωση - κανονιστικά συστήματα βρίσκονται σε κρίση. Για πρώτη φορά στη νεότερη ιστορία, οι νοηματικές μήτρες με τις οποίες προσλαμβάνουμε την οργάνωση του κοινωνικού χώρου έχουν πάψει να μπορεί να προσλαμβάνονται ως ηθικά ενιαίες. Το θεμελιώδες ερώτημα που αναφέρεται στη γεωγραφική και κανονιστική «κλίμακα» των όρων, των ορίων, των αξιών και των κανονισμών της εν γένει κοινωνικής δράσης δεν είναι πλέον δυνατόν να απαντηθεί με σαφήνεια. Και υπό τους όρους αυτούς, αρχίζει να αποσυντίθεται η πολυεπίπεδη έννοια της εν γένει «κοινωνίας», που χρησίμευε στην αξιακή και ιδεογραφική σύμπτωση των οργανωτικών, ιδεολογικών και συμβολικών προδιαγραφών της Ολότητας. Η αυτονόητη μέχρι σήμερα ευρύτερη «συλλογική τάξη» κατατέμνεται πλέον σε επί μέρους «περιοχές» που καλούνται να εκκολάψουν εντελώς διαφοροποιημένους ή και αντιτιθέμενους κανονιστικούς κώδικες. Οι νέοι πολίτες του κόσμου καλούνται να κοινωνικοποιούνται, να σκέπτονται, να αξιολογούν και να δρουν ως «εν μέρει εθνικοί και εν μέρει χριστιανίζοντες».
Η νέα αυτή κατάσταση πραγμάτων διαμεσολαβείται μέσα από την παραγωγή νέων κυρίαρχων ιδεών και κατατακτικών κατηγοριών. Η παλαιότερη διάκριση ανάμεσα στην οικονομία, στην κουλτούρα και στην πολιτική φαίνεται να αποκτά νέες σημασίες και να οδηγεί σε νέες θεσμικές προεκτάσεις. Πράγματι, αν ο ονοματισμός των διακριτών αυτών περιοχών αποτελεί ήδη από τον 19ο αιώνα συστατικό στοιχείο του νεωτερικού λόγου, είναι η πρώτη φορά στην ιστορία που η διάκριση αυτή εκφράζεται με τη μορφή μιας σαφούς διαφοροποίησης σε ό,τι αφορά τη γεωγραφική κλίμακα στην οποία οι περιοχές αυτές καλούνται να λειτουργήσουν. Ετσι, στο νέο περιρρέον παγκοσμιοποιημένο κλίμα, η «οικονομία» εμφανίζεται κατ' ανάγκην και κατ' επιταγήν υπερεθνική, η «κουλτούρα» παραμένει εξ ορισμού εθνική, ενώ η «πολιτική» προσπαθεί ματαίως να συμβιβάσει τα ασυμβίβαστα. Το κυρίαρχο και αποκλειστικό εθνικό κράτος που ως «κοινωνία» καλούνταν να συμπυκνώσει όλα τα επί μέρους συλλογικά νοήματα και να λύσει όλα τα ηθικά ζητήματα στους κόλπους μιας ενιαίας επικρατειακής κλίμακας αποσυντίθεται και αποδυναμώνεται.
Στα νέα πλαίσια λοιπόν, η νοηματική οργάνωση του χώρου των ανθρωπίνων σχέσεων εξειδικεύεται ανάλογα με το «αντικείμενο» των δραστηριοτήτων. Από τη μια μεριά, σε ό,τι αφορά τις συμπεριφορές και σχέσεις που βαπτίζονται οικονομικές, χρηματοπιστωτικές και επιχειρηματικές, ο πλανήτης ολόκληρος αντιμετωπίζεται πλέον ως κατ' ανάγκην αλλά και κατ' επιταγήν ενιαίος. Εφεξής, «εκ φύσεως», η αγορά, η ιδιωτική πρωτοβουλία, το κέρδος, η επιχειρηματική δραστηριότητα, η καρποφορία της ιδιοκτησίας, η πληροφορία, η οργανωμένη επικοινωνία, η γνώση, η επιστήμη, καθώς και όλες οι απρόσωπα παραγωγικές κοινωνικές συμπεριφορές διαδραματίζονται και αναφέρονται σε μιαν οικουμένη δίχως σύνορα. Σε όλους αυτούς τους τομείς έχει κυριαρχήσει απολύτως ένας θεσμικός αλλά και κανονιστικός λόγος στο πλαίσιο του οποίου δεν υπάρχει καμιά αναγκαία εθνική κανονιστική ή πολιτική διαμεσολάβηση ανάμεσα στην ελεύθερη δράση του ατόμου και στον κόσμο. Η σφαίρα των ελεύθερων συναλλαγών ρυθμίζεται ως εάν η οικουμένη ήταν και πρέπει να είναι αδιαίρετα ανεξέλεγκτη.
Από την άλλη μεριά, η «κουλτούρα» εμφανίζεται ακόμα ως απολύτως διαιρετή. Ο κόσμος αποτελείται από ένα μωσαϊκό εθνικών πολιτιστικών οντοτήτων που χωρίζονται μεταξύ τους με ουσιολογικά κριτήρια. Οι γλωσσικές, θρησκευτικές και πολιτιστικές δραστηριότητες αντιμετωπίζονται ως εάν μετείχαν ενός συγκροτημένου και κλειστού θεσμικού και ιδεολογικού προτύπου που εξακολουθεί να ισχύει με τους ίδιους όρους με το παρελθόν. Η συλλογικότητα των κοινών πολιτιστικών προταγμάτων παραμένει έτσι εγκλωβισμένη στις παραδοσιακές νοηματικές μήτρες που τη σφράγιζαν με την προνομιακή ιστορική σημασία της επικαθορίζοντας τους φαντασιωσικούς πρώτους πληθυντικούς που θεμελιώνονται στην ιδέα μιας αμετακίνητα αποκλειστικής εθνικής κοινότητας που «υπάρχει» με στόχο να αναπαράγεται εις το διηνεκές. Η παγκοσμιοποίηση των συναλλαγών όχι μόνον λοιπόν δεν συνεπιφέρει μιαν αντίστοιχη παγκοσμιοποίηση των πολιτιστικών πρακτικών, αλλά καθιστά τις πρακτικές αυτές ακόμα πιο θεμελιώδεις από ό,τι υπήρξαν στο παρελθόν.
Το ζήτημα περιπλέκεται όμως ακόμα περισσότερο αν ληφθεί υπ' όψιν ότι η καθολικά εσωτερικευμένη διάκριση ανάμεσα στους οικονομικούς και στους πολιτιστικούς κώδικες αφήνει ανοικτό το πρόβλημα της νοηματοδότησης, της λειτουργίας και της αρμοδιότητας του «πολιτικού». Ακριβώς στο σημείο αυτό αναδύεται η αμφισημία της κλίμακας πρόσληψης του κόσμου. Πράγματι, μέχρι πρόσφατα, η εθνική αγορά, η εθνική έννομη τάξη, ο εθνικός πολιτισμός, η εθνική θέση στο σύστημα των ανεξάρτητων λαών και η εθνική δύναμη και «αξιοπρέπεια» αποτελούσαν επί μέρους εκφάνσεις μιας πολυεπίπεδης κοινότητας που δεν άφηνε κενά σε ό,τι αφορά την πρόσληψη των ορίων της και της σημασίας της. Και σε αυτά ακριβώς τα πλαίσια αποκρυσταλλώθηκε η θεμελιώδης ιδέα μιας παναρμόδιας εθνικής κυριαρχίας που εκτεινόταν σε όλες ανεξαιρέτως τις σχέσεις και μορφές δράσης που διαδραματίζονταν στην κλειστή εθνική επικράτεια. «Εκ φύσεως» λοιπόν, όλα τα ελεύθερα και δικαιωματούχα άτομα γεννιόνταν και δρούσαν ως μέλη μιας δεδομένης πολιτειακής, οικονομικής και πολιτιστικής συλλογικής οντότητας η οποία εκφραζόταν μέσα από το «κοινωνικό συμβόλαιο» που συγκροτούσε τον κυρίαρχο λαό.
Ετσι, το ζήτημα της παραγωγικής συμμετοχής, άρα και της κίνησης των πληθυσμών ξαναμπαίνει με νέους όρους. Από τη στιγμή που τα νέα εθνικά κράτη «οριοθέτησαν» με αυστηρότητα την επικράτειά τους, όλες οι κυρίαρχες Πολιτείες μπορούσαν να ορίζουν ελεύθερα τους όρους υπό τους οποίους θα άνοιγαν επιλεκτικά τα σύνορά τους σε ό,τι προερχόταν από άλλους κοινωνικούς χώρους. Η Πολιτεία διατηρούσε την πλήρη και αναφαίρετη αρμοδιότητα του προσδιορισμού των σχέσεων με τους «αλλοδαπούς» ανθρώπους και τα «αλλότρια» προϊόντα, εμπορεύματα και κεφάλαια. Το «άνοιγμα» και το «κλείσιμο» των συνόρων ήταν μια από τις κυριότερες προνομίες των ανεξάρτητων κοινωνικών οντοτήτων και επικρατειών που αντιμετωπίζονταν ως «πολιτικά φρούρια». Ο κάθε κυρίαρχος λαός γεννούσε έτσι μιαν εξουσία που αποφάσιζε ακώλυτα για τους όρους αποδοχής και υποδοχής ξένων «μεταναστών» και για τους όρους υπό τους οποίους θα τους αναγνωρίζονταν ίσα ή άνισα δικαιώματα με τους ιθαγενείς.
Ο νέος παγκοσμιοποιημένος κόσμος μετέβαλε όμως άρδην τους όρους προσδιορισμού της κυρίαρχης εθνικής αυτάρκειας. Η οικουμενική ελευθερία των συναλλαγών κατοχυρώνεται πλέον με διεθνείς συμφωνίες. Ακόμα και εάν το επιθυμούσαν οι Πολιτείες δεν δικαιούνται πια να κλείσουν τα σύνορά τους. Και από τη στιγμή που το δικαίωμα της υπερεθνικής συναλλαγής, εμπορίας και επένδυσης του ατομικού πλούτου εμφανίζεται πλέον ως παγκοσμίως κεκτημένο, οι ιδιοκτήτες «οικονομικοί άνθρωποι» δρουν ως ελεύθερα δικαιωματούχα μέλη ενός πλανητικού κόσμου. Εδώ ακριβώς λοιπόν ενσκήπτει μια νέα και πρωτόγνωρη κανονιστική και θεσμική αντίφαση. Αντίθετα με τον ελευθερο-κοινωνούντα ιδιοκτήτη «οικονομικό άνθρωπο», ο μη ιδιοκτήτης άνθρωπος εξακολουθεί να υπάγεται στην εσωτερική έννομη τάξη. Στον αιώνα των δικαιωμάτων, δεν δικαιούται να κινηθεί, να ταξιδέψει, να εργασθεί, να λειτουργήσει ως πολίτης, να διεκδικήσει τα εργασιακά, κοινωνικά ή εκπαιδευτικά του δικαιώματα παρά μόνον στη χώρα όπου «ανήκει». Τα τείχη που κατέρρευσαν σε ό,τι αφορά τη ροή των άυλων συντελεστών παραγωγής αντικαταστάθηκαν με άλλα ακόμα πιο απόρθητα σε ό,τι αφορά τη ροή των ανθρωπίνων όντων. Αν λοιπόν το κεφάλαιο είναι ελεύθερο να κινείται και να ταξιδεύει ανάλογα με την εργασιακή δύναμη που στοχεύει να αξιοποιήσει, η εργασία δεν επιτρέπεται πια να αντιδρά προσαρμοζόμενη στις κινήσεις του κεφαλαίου. Είναι σαφές ότι η παγκόσμια ελεύθερη αγορά είναι πραγματικά ελεύθερη μόνον για την ιδιοκτησία και την επιχείρηση. Και έτσι, η πολιτική ρύθμιση - και απορρύθμιση - της κίνησης του κεφαλαίου αποδεσμεύθηκε πλήρως από την πολιτική ρύθμιση - και απορρύθμιση - της κίνησης της εργασίας. Ενώ η πρώτη διακινείται ακώλυτα σε ένα άναρχο οικουμενικό πλαίσιο, η δεύτερη οργανώνεται αυστηρότατα στους στενούς κόλπους των εθνικών επικρατειών. Τα κεφάλαια, η γνώση, η πληροφορία και τα «δίκτυα» κυκλοφορούν ελευθέρως και προστατεύονται λυσιτελώς όπου γης, ενώ οι άνθρωποι και η εργασία τους όχι μόνον χάνουν την όποια προστασία τους αλλά και καθηλώνονται διά της βίας στον γενέθλιο χώρο τους.
Αν λοιπόν υπάρχει κάτι που χαρακτηρίζει την εποχή μας, αυτό είναι η επιλεκτικότητα της προστασίας των παραδοσιακά ονοματισμένων ανθρωπίνων δικαιωμάτων: η νέα διεθνής έννομη τάξη που ανοίγεται μπροστά μας είναι μια τάξη που προστατεύει και κατοχυρώνει ορισμένα δικαιώματα εις βάρος άλλων. Η νέα θεμελιώδους σημασίας (ταξική) διάκριση που φαίνεται να εμπεδώνεται δεν αναφέρεται πια μόνον στους ίδιους τους όρους των παραγωγικών σχέσεων αλλά επεκτείνεται στη διαφοροποιημένη κλίμακα οργάνωσης και κανονιστικής ρύθμισης των αρχών που τις διέπουν. Ακριβώς στο σημείο αυτό λοιπόν επικεντρώνεται η βαθμιαία αποδυνάμωση και απίσχνανση του κυρίαρχου πολιτικού λόγου.
Ενώ το κεφάλαιο, τα εμπορεύματα, οι πατέντες και η πληροφορία εδρεύουν σε πολιτικά ανεξέλεγκτες «υπερ-άκτιες» κανονιστικές σφαίρες, οι άνθρωποι, ο μόχθος τους και η ασφάλειά τους υπάγονται πάντα στις ενδοεπικρατειακές και «ενδο-άκτιες» νομιμότητες. Στην περίοδο λοιπόν που διατρέχουμε, είτε είναι «μεταβατική» είτε όχι, η «πολιτική» έχει ως κύριο αντικείμενο τον έλεγχο μιας εργασιακής δύναμης η οποία καλείται πλέον να υπαχθεί σε ένα ανεξέλεγκτο πλέον κεφάλαιο που δεν υπάγεται σε καμιά πολιτική ρύθμιση. Και γι' αυτό ακριβώς το Κράτος φαίνεται να μετατρέπεται σε ένα ετερόνομο εργαλείο «βιο-πολιτικής» που στοχεύει στην άμεση τιθάσευση ή χειραγώγηση όλων εκείνων των κοινωνικών δυνάμεων και κινημάτων που επανέρχονται στο αίτημα μιας ανεδαφικής πλέον «πλήρους» και προς όλες τις κατευθύνσεις πολιτικής κυριαρχίας των ανεξάρτητων εθνικών κρατών. Και έτσι, δεν είναι τυχαίο ότι το κύριο ιδεολογικό σύνδρομο που φαίνεται να κυριαρχεί στις μέρες μας αναφέρεται στην ανάγκη ρύθμισης της κίνησης όχι του κεφαλαίου αλλά των ανθρώπων στο όνομα ακριβώς μια πολιτιστικής αυτονομίας που αποχωρίζεται πλήρως από την οικονομική ετερονομία. Η άμυνα των εμπεδωμένων κοινωνικών οντοτήτων έρχεται ακριβώς να δικαιώσει την κατασκευή των «εθνικών φρουρίων» που οφείλουν να ανεγερθούν εξαιτίας ακριβώς της αυθόρμητης κίνησης των πληθυσμών που έχουν εντελώς καταστραφεί λόγω της κυριαρχίας των ανεξέλεγκτων υπεράκτιων κανονιστικών ρυθμίσεων. Αυτός είναι και ο λόγος για τον οποίο το οικουμενικό πλέον πρόβλημα της μετανάστευσης δεν είναι δυνατόν να βρει μιαν αξιακά και πολιτικά συνεπή λύση. Για όσον καιρό το κεφάλαιο και οι άυλοι συντελεστές παραγωγής δεν υπόκεινται σε κανέναν άνωθεν πολιτικό περιορισμό, η πίεση των εξαθλιωμένων πληθυσμών θα εντείνεται και θα πολλαπλασιάζεται. Και τα οικονομικά και κοινωνικά όρια της δυνατότητας «υποδοχής» νέων μεταναστευτικών μαζών είναι στενότατα. Και εάν λοιπόν ακόμα η αξιακή αξιοπιστία της κάθε Πολιτείας δοκιμάζεται από τις λύσεις που θα μεθοδεύσει, οι λύσεις αυτές θα είναι κατ' ανάγκην μερικές, προσωρινές και αλυσιτελείς για όσον καιρό η υπερεθνική ρύθμιση των παραγωγικών δυνάμεων και διαδικασιών δεν αντιμετωπίζει το ζήτημα των αξιακών και πολιτικών συνεπειών και προεκτάσεων της παγκοσμιοποίησης επάνω στους ίδιους τους ανθρώπους που υφίστανται τους άτεγκτους σιδερένιους νόμους της.