«Ενα φανταστικό παρελθόν έχει πάρει τη θέση ενός άλλου, αυτού για το οποίο δεν γνωρίζουμε τίποτε με βεβαιότητα - ούτε ίσως και ότι είναι (και αυτό) κίβδηλο». Οι καιροί όμως ελάχιστα προσφέρονται για την ειρωνική αποστασιοποίηση του Μπόρχες. Δεν φαίνεται να αντέχουμε να έλθουμε αντιμέτωποι με το μάταιο και το τυχαίο μιας έωλης συλλογικής ύπαρξης, άρα και ταυτότητας. Ετσι, μέλημά μας έμμονο παραμένει η αναζήτηση μιας προέλευσης ικανής να παράγει αυτόνομες σημασίες και διαρκείς συμβολισμούς. Οπως έλεγε ο Καρλ Κράους: «η καταγωγή είναι ο στόχος». Μοιραία, λοιπόν, το νέο βιβλίο της Στ&#180; Δημοτικού αναστάτωσε τη ζωή μας. Σε αυτά που ακολουθούν, δεν στοχεύω να πάρω θέση στη διαμάχη. Θα θέσω απλώς μερικά ευρύτερα ζητήματα που συνάπτονται, νομίζω, τόσο με το ίδιο το θέμα που ανέκυψε όσο και με την ειδική συγκυρία που το εξέθρεψε.
Ρωτάω λοιπόν: Ποια είναι η ιστορική εκείνη «αλήθεια» που γίνεται αντικείμενο αφήγησης, αποκατάστασης ή πλαστογράφησης; Εστω έμμεσα, εξάλλου, σε αυτό ακριβώς το ερώτημα επικεντρώνονται οι αντεγκλήσεις. Μια σειρά από μύθους, αποφάνσεις ή ιστορικά γεγονότα όπως το λεγόμενο κρυφό σχολειό, οι «Κλέφτες» ή «κλέφτες», η ύψωση του λαβάρου της επανάστασης, ο χαρακτήρας της Οθωμανικής Αυτοκρατορίας, το παιδομάζωμα, ο ρόλος του πατριάρχη Γρηγορίου Ε&#180; και η Μικρασιατική Καταστροφή προσεγγίζονται με νέους τρόπους. Για τους καθ' έξιν ή κατ' επάγγελμα εθναμύντορες, αυτό και μόνο αρκεί για να στοιχειοθετηθεί το κατ' εξοχήν έγκλημα καθοσιώσεως. Και το νέο βιβλίο βρέθηκε αμέσως στο στόχαστρο.
Η προσοχή, όμως, επικεντρώθηκε σε ορισμένες άστοχες ή απερίσκεπτες διατυπώσεις, που θα μπορούσαν να απαλειφθούν αζημίως, δίχως να αλλάξει το παραμικρό. Ετσι, όμως, το ζήτημα παραμένει εκκρεμές. Ανεξάρτητα από το περιεχόμενο του επίμαχου βιβλίου, θα έπρεπε να τεθούν ευρύτερα ερωτήματα όπως «τι» είναι και τι θα μπορούσε εν γένει να είναι ένα βιβλίο Ιστορίας για παιδιά, «ποια» περιστατικά και γεγονότα θα «έπρεπε» να περιέχει ή να αποσιωπά και κυρίως σε τι αποσκοπεί η εθνική ιστορική αφήγηση. Και το ζήτημα αυτό δεν είναι ταυτόσημο με τα ζητήματα της «ακρίβειας» των συγκεκριμένων αναφορών, της αρτιότητας της επιστημονικής μεθόδου ή της εν γένει «ιστορικής αλήθειας».
Πράγματι, ακόμη και αν στηρίζει την επιστημονική αξιοπιστία της στην εξονυχιστική ακρίβεια των γεγονότων που περιγράφει, η γραφή της Ιστορίας ουδέποτε οδηγεί σε μιαν «απόλυτη αλήθεια». Η ιστοριογραφία είναι πάντα σύμφυτη με την επιλογή, την ερμηνεία και τη συνάρθρωση διάσπαρτων περιστατικών, επεισοδίων και αναφορών. Και το νόημα που επιδιώκεται να παραχθεί δεν αναδύεται παρά μόνο στο πλαίσιο των προτεινόμενων ερμηνευτικών σχημάτων, χρονικών αλληλουχιών και αιτιακών συναρτήσεων. Με αυτήν την έννοια, η σημασιολόγηση των γεγονότων υπερβαίνει τα ίδια τα γεγονότα, ακριβή ή ψευδή. Συνειδητά ή μη, ο ιστορικός λόγος είναι μια σύνθεση που αντανακλά ιδέες, εκφράζει προτιμήσεις και ίσως ακόμη υπηρετεί εξουσίες και σκοπιμότητες. Τα κριτήρια της επιλογής και διάταξης των περιστατικών και η μορφή της αφηγηματικής τους παρουσίασης δεν μπορεί ποτέ να είναι ούτε αυτονόητα ούτε «οριστικά» ούτε «αντικειμενικά». Και γι' αυτό ακριβώς η Ιστορία μπορεί να ξαναγράφεται.
Αυτό συμβαίνει κατ' εξοχήν σε ό,τι αφορά την εθνική ιστοριογραφία η οποία, ήδη από τον 18ο αιώνα που τη γέννησε, ουδέποτε εμφανίσθηκε ως πολιτικά ουδέτερη ή συναισθηματικά αποστασιοποιημένη. Προνομιακό της αντικείμενο είναι το διιστορικό συλλογικό Υποκείμενο-Εθνος που τείνει να οργανώνεται σε κυρίαρχη πολιτική εξουσία, να αναπαράγει τον αποκλειστικό και ομοιογενή «εθνικό πολιτισμό» (το Volksgeist του Χέρντερ) και να φέρει τα κοινά προτάγματα. Ετσι, η εθνική ιστοριογραφία είναι εξ ορισμού στρατευμένη στην υπηρεσία μιας εθνικής αυτογνωσίας στην οποία αντιστοιχεί η ιδιάζουσα αφηγηματική δομή της. Το διαρκές ιστορικό διακύβευμα αφορά ένα φορτισμένο συλλογικό Υποκείμενο που εμφανίζεται ως από καταβολής ριγμένο σε έναν εχθρικό κόσμο όπου τίποτε δεν θα ήταν ποτέ δυνατόν να του χαρισθεί. Η ίδια η επιβίωσή του είναι λοιπόν απτή επιβράβευση μιας αδιάλειπτα αγωνιζόμενης ιστορικής βούλησης. Σαν τους μυθικούς ομολόγους του, ο νέος συλλογικός ήρωας αναδεικνύεται στο ιστορικό αλλά και το συμβολικό προϊόν των αλλεπάλληλων περιπετειών που ενσωματώνονται στα διαδοχικά επεισόδια της παραδοσιακής ιστοριογραφίας που τον αναδεικνύει και τον καταξιώνει.
Οι περιπέτειες αυτές συγκροτούνται ως αδιάπτωτη «πλοκή», ενεργοποιώντας το ενδιαφέρον των αποδεκτών που καλούνται να παρακολουθήσουν τη διαδικασία της ζωής και ολοκλήρωσης του Εθνους. Στο πλαίσιο αυτό, μολονότι η αναφορά στην «εθνική συνέχεια» επικαλείται μιαν ακριβή τεκμηρίωση των επί μέρους γεγονότων, αποσκοπεί πρωτίστως στο να προβάλλει τα αυτονόητα ιστορικά δίκαια μιας διιστορικής οντότητας που θεωρείται αξιωματικά ως δεδομένη. Ετσι, όπως συμβαίνει σε όλες τις αφηγήσεις, - και κατ' εξοχήν σε εκείνες που αποτείνονται σε παιδιά, μικρά ή μεγάλα -, ο αναγνώστης δεν καλείται μόνο να διδαχθεί, να συλλογισθεί, να ερμηνεύσει, να θαυμάσει ή να φρίξει. Εγκαλείται επίσης να ταυτισθεί συναισθηματικά με τους ήρωες προγόνους του. Χαρακτηριστικά, και σε πλήρη αντίθεση με τις παγκόσμιες, τις υπερεθνικές και τις τοπικές ιστοριογραφίες που ως μη αποτεινόμενες σε φορτισμένο ακροατήριο μπορούν αζημίως να εμφανίζονται απολύτως αποστασιοποιημένες και ακριβοδίκαιες, η εθνική ιστοριογραφία οφείλει να εξυμνεί και να πείθει ως «τέρπουσα άμα και διδάσκουσα».
Αυτή ακριβώς είναι η εξ αντικειμένου αποφασιστική συμβολή των ιστοριογράφων στην εθνική υπόθεση. Η ιστορική πορεία της νεότερης Ελλάδας θα ήταν ίσως η ίδια αν δεν είχαν υπάρξει ο Κολοκοτρώνης και ο Νικηταράς. Αλλά η ιδεογραφική «α-λήθεια» της νεότερης Ελλάδας δεν θα μπορούσε ποτέ να έχει οριστικά αποκρυσταλλωθεί δίχως τους Κωνσταντίνους Παπαρρηγόπουλους που τη συνέθεσαν με τη μορφή μιας συγκροτημένης αφηγηματικής ροής. Αν, λοιπόν, όπως λέγεται, τα ευτυχισμένα έθνη δεν έχουν Ιστορία, άρα και δεν χρειάζονται ιστοριογραφία, αυτό συμβαίνει επειδή κατόρθωσαν όλως κατ' εξαίρεσιν να επιβιώσουν λάθρα και εις πείσμα της λήθης ενός φορτισμένου κοινού παρελθόντος. Τα περισσότερα ιστορικά έθνη δεν είχαν αυτήν την πολυτέλεια. Καλώς ή κακώς - και πάντως λυσιτελώς -, έχουν αχθεί στο να πιστέψουν ότι οφείλουν την ύπαρξή τους στην εναργή μνήμη της ιστορικής τους αγωνιστικότητας.
Το πρόβλημα είναι ότι η τρέχουσα ιστοριογραφία βρίσκεται κάπου ανάμεσα σε δύο κινούμενες καρέκλες. Υπό τις σημερινές συνθήκες, το Εθνος δεν εμφανίζεται «πλέον» ως διαρκώς υπονομευόμενη, αγωνιώσα και αγωνιζόμενη εθνική ιστορική συνείδηση, ούτε όμως «ακόμη» συγκροτείται ως εργαλειακά μετα-ιστορική διαπραγματευτική οντότητα που τυγχάνει να επιβαίνει ενός συμπτωματικού ή περιττού παρελθόντος. Σε αυτήν ακριβώς τη ρευστή ιδεολογική συγκυρία εμφανίστηκε το νέο βιβλίο. Εις πείσμα των καιρών, είναι κατ' ανάγκην επικεντρωμένο στο εθνικό συλλογικό Υποκείμενο, παραμένοντας έτσι δέσμιο των ευρύτερων προδιαγραφών και σκοπιμοτήτων τής οποιασδήποτε εθνικής ιστοριογραφίας. Λόγω των καιρών, όμως, εμφανίζεται ως κατ' επιταγήν απομυθοποιητικό, επιχειρώντας να εξορθολογίσει, να αποδραματοποιήσει και να αφαλατώσει το εθνικό ιστοριογραφικό παρελθόν. Και για αυτόν ακριβώς τον λόγο ταλαντεύεται. Υπό την επήρεια του κυρίαρχου ιδεολογικού αστερισμού της εκσυγχρονιστικής συναινετικότητας, του πολυπολιτισμού, τις ειρηνικής διαπραγμάτευσης και της διάχυτης πολιτικοοικονομικής εκλογίκευσης, θέλει να αποφύγει την αναμόχλευση των παρωχημένων, άρα και παράλογων παθών. Αλλά ούτε θέλει ούτε μπορεί να απαλλαγεί εντελώς από το συμβολικό φορτίο των παραδοσιακών εκείνων εθνικών αληθειών που στοιχειοθετούνται μέσα ακριβώς από αυτά τα συσσωρευμένα πάθη.
Τα αποτελέσματα δεν μπορεί παρά να είναι οξύμωρα. Δεν είναι δυνατόν και η μυθική εθνική πίτα να παραμένει ακέραιη και ο ακόρεστα εξορθολογιστικός σκύλος να είναι χορτάτος. Οι αντινομίες είναι αδυσώπητες. Για όσον ακόμη καιρό δεχόμαστε ότι τα παιδιά θα πρέπει να διδάσκονται τη δική τους ειδοποιό και αποκλειστική εθνική ιστορία, θα πρέπει να αναπαράγονται οι θεμελιώδεις εκείνοι εθνικοί συμβολισμοί που και αν ακόμη δεν στηρίζονται σε μύθους αποκρυσταλλώνονται σε φαντασιώσεις. Η πλήρης απομυθοποίηση του παρελθόντος είναι αδύνατη δίχως τη σχετικοποίηση ή ίσως και την πλήρη αποδυνάμωση της «αποκλειστικής» εθνοκεντρικής ιστοριογραφίας ως περιχαρακωμένου γνωσιακού αντικειμένου. Με αυτήν την έννοια, η αποστασιοποιημένη ουδετερότητα μιας «οριστικά» απροκατάληπτης εθνικής ιστοριογραφίας δεν θα είναι εφικτή παρά μόνο από τη στιγμή που θα έχουμε όλοι προσυπογράψει, εκόντες ή άκοντες, το οριστικό «τέλος της Ιστορίας» εν γένει. Επί του παρόντος, όμως, το διακύβευμα παραμένει ανοικτό. Μαζί με την Ιστορία, ανθίσταται και επιβιώνει και η εμπαθής και προκατειλημμένη εθνική ιστοριογραφία.
Στην ουσία λοιπόν τα προβλήματα δεν μπορούν να λυθούν στους κόλπους της εθνικής ιστοριογραφίας, όσο πεφωτισμένες και αν είναι οι προθέσεις των επαγγελματιών ιστορικών που αναλαμβάνουν το βαρύ έργο μιας ιδεολογικά αδύνατης σύνθεσης. Σε τελική ανάλυση το πρόβλημα της εθνικής ιστορικής γραφής δεν είναι ζήτημα επιστημονικής ακριβολογίας αλλά ζωντανό πρόβλημα της κινούμενης κοινωνίας, δηλαδή πρόβλημα κατ' εξοχήν πολιτικό. Να θυμηθούμε πως βρισκόμαστε σε μια «μεταβατική» (;) φάση όπου η ίδια η λειτουργία, ο ρόλος και η πορεία των εθνικών κρατών, δηλαδή το μέλλον των εμπρόθετων συλλογικών Οντοτήτων, φαίνεται να βρίσκονται αν όχι υπό πλήρη αίρεσιν τουλάχιστον υπό συνεχή και οδυνηρή μετατόπιση. Σε τέτοια πλαίσια, οι ιδέες και παραστάσεις που οριοθετούν τις φαντασιώσεις για την αναγκαιότητα και φερεγγυότητα των παραδοσιακών εθνικών υποστασιώσεων είναι κατ' ανάγκην ακόμη πιο ρευστές και μεταβατικές. Με αυτήν την έννοια, η τρέχουσα κρίση εκφράζει μια βαθύτατη κρίση αναπαραγωγής των δομών της εξουσίας και των κοσμοθεωρητικών προτύπων που καλούνται να τους αντιστοιχήσουν. Αυτό όμως είναι μια άλλη ιστορία που βρίσκεται πέραν της συγκυριακής ιστοριογραφίας.