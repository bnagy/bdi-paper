Στην Αμερική λένε ότι ένας άνθρωπος θεωρείται ειδικός σε μια ξένη χώρα ή πόλη όταν έχει μείνει εκεί τουλάχιστον 20 χρόνια ή λιγότερο από δύο ημέρες. Με αυτό το σκεπτικό δεν είναι καθόλου παράδοξο που όλοι δηλώνουν τελευταία ειδικοί περί την Θεσσαλονίκη. Ο υπογράφων δεν ξεφεύγει από τον κανόνα, αφού μόλις επέστρεψε από εικοσιτετράωρη παραμονή στη συμπρωτεύουσα.
Αυτή την εποχή δεν είναι καθόλου πολιτι(στι)κά ορθό να αποκαλεί κανείς τη Θεσσαλονίκη «συμπρωτεύουσα», διότι η πόλη είναι Πρωτεύουσα, και μάλιστα Πολιτιστική. Αυτή η επίκτητη και μονοετής ιδιότητα της πόλης είχε αρχικά τρεις άμεσες συνέπειες: πρώτον, να τονωθεί το φρόνημα των πολιτιστικών πρωτευουσιάνων έναντι των πολιτικών ομολόγων τους και, δεύτερον, να προκύψουν ένα σωρό λογοπαίγνια (σχετικά με τον πολιτισμό και την πολιτική, την πρωτεύουσα και τη δευτερεύουσα). Η άλλη σημαντική παρενέργεια του θεσμού ήταν η σκανδαλολογία, που ήταν ευθέως ανάλογη του μεγέθους του κονδυλίου που διατέθηκε για αυτόν.
Ολοι έχουν άποψη για τη Θεσσαλονίκη, και ακόμη περισσότεροι για την πόλη ως Πολιτιστική Πρωτεύουσα. Γι' αυτόν τον λόγο είναι περίεργη η παρατεταμένη σιγή τριών ανθρώπων που εκφράζουν κατά συρροήν την άποψή τους: του Σωτήρη Κούβελα, της Κικής Λουκά και του Νίκου Δήμου (αλλά ήταν απασχολημένοι: ο πρώτος ήταν στο εκλογοδικείο, η δεύτερη στο ερωτοδικείο και τον τρίτο τον πήρε το μάτι μου στην τηλεόραση να γιορτάζει με τους παλιούς συναδέλφους του στη διαφήμιση). Οι υπόλοιποι, με αφορμή την Πολιτιστική Πρωτεύουσα, απλώς επιβεβαίωσαν τα ήδη γνωστά ­ ο Γιάννης Μπουτάρης, φέρ' ειπείν, παραμένει ένας από τους σοβαρότερους Ελληνες, ο Ντίνος Χριστιανόπουλος ένας από τους φαιδρότερους.
Ο προστυχών αθηναίος επισκέπτης της πόλης θα αισθανθεί σαν στο σπίτι του. Αν μεταβεί οδικώς, θα τον καλωσορίσει πρώτα η γιγαντοαφίσα του Γιώργου Μαργαρίτη στην είσοδο της πόλης και μετά, όταν παρακάμψει τα έργα της λεωφόρου Νίκης, προσέχοντας μη σπάσει καμιά ρόδα στα προεξέχοντα φρεάτια, θα μπορέσει να προσέξει και τις διακριτικές αφίσες των εκδηλώσεων για τον Ελύτη που κρέμονται από τα φανάρια της παραλίας. Ο εθισμένος στα έργα του αθηναϊκού μετρό θα χαμογελάσει αντικρίζοντας τα έργα της Πολιτιστικής, και όταν ακούσει τους Θεσσαλονικείς να παραπονούνται για το μποτιλιάρισμα, θα μπορέσει μεγαλοπρεπώς να πει «μποτιλιάρισμα το λέτε εσείς αυτό; Ελάτε Ακαδημίας και Χαριλάου Τρικούπη να δείτε τι σημαίνει μποτιλιάρισμα, κι ας μην έχει και πορεία η ΟΛΜΕ».
Η τραγική αλήθεια είναι ότι η Θεσσαλονίκη εξαθηνίζεται (συνώνυμο, ίσως, του «εξαφανίζεται»). Με αργούς ρυθμούς μεν, αλλά προς τα εκεί πηγαίνει ­ να υιοθετήσει όλα, σχεδόν, τα κακά της πρωτεύουσας, όπως η στρεβλωτική εσωτερική μετανάστευση. Ελάχιστοι από τους σημερινούς κατοίκους της πόλης γνώριζαν ότι προτού εξωραϊσθεί σημειολογικά η συνοικία Πανόραμα λεγόταν Αρσακλή, ή ότι η οδός Αλεξάνδρου Σβώλου λεγόταν πριν Πρίγκιπος Παύλου (τρεις στους πέντε περαστικούς που ρώτησα δεν εγνώριζαν ούτε τη μία ονομασία ούτε την άλλη). Ετσι απεδέχθησαν ασμένως τη μετονομασία του αεροδρομίου τους από το πατροπαράδοτο «Μίκρα» στο εθνικώς καθαρόν και πολιτικώς δοτόν «Μακεδονία».
Οι περισσότεροι Θεσσαλονικείς αισθάνονται διαρκώς απειλούμενοι (από Βορρά) και υποβαθμιζόμενοι (από Νότου). Εγνώρισα Μακεδόνα ο οποίος, ανησυχώντας γενικώς για την εξέλιξη της πολιτικής κατάστασης, έχει αγοράσει και ένα δεύτερο σπίτι ­ στη Λωζάνη! Από την άλλη πλευρά, όσο δικαιολογημένη και αν είναι η αγανάκτηση των Θεσσαλονικέων για τον συγκεντρωτισμό της Αθήνας, η μοιρολατρική αποδοχή αυτής της κατάστασης συντελεί στον εθισμό και στη διατήρησή της. Ενιωσα δηλαδή ξανά την αγάπη τους για την πόλη τους, αλλά ολοένα και λιγότερο νιώθω την υπερηφάνειά τους.
Και ήλθε η χρονιά της Πολιτιστικής Πρωτεύουσας της Ευρώπης... Ποιας Ευρώπης δηλαδή; Πρώτα έπρεπε να θεωρηθεί η Θεσσαλονίκη πολιτιστική πρωτεύουσα της Ελλάδας (οι περισσότεροι Θεσσαλονικείς δεν ρωτούν τι είπε η RAI ή η ZDF ή το BBC ή η TF1 για τις εκδηλώσεις, αλλά «έδειξε τίποτα το Mega;»). Υστερα έπρεπε να θεωρηθεί πολιτιστική πρωτεύουσα των Βαλκανίων (κάτι που προκύπτει και από το καλλιτεχνικό πρόγραμμα), κι ας μην ανήκουν αυτά στην Ευρωπαϊκή Ενωση. Ετσι λειτουργούν τα παραδοσιακά αμυντικά αντανακλαστικά της πόλης. Τότε και μόνον, έχοντας αντιμετωπίσει τις από Βορρά και Νότου απειλές, μπορούσε η πόλη να στραφεί στην ενωμένη Ευρώπη για τα περαιτέρω.
Η Ενωμένη Ευρώπη, εδώ και πολλά χρόνια, σημαίνει χρήματα. Οι Ενωμένοι Ευρωπαίοι είναι καλοί και ευαίσθητοι άνθρωποι, και κατά καιρούς έχουν χρηματοδοτήσει (μάλλον ακούσια) τις πιο απίθανες επενδύσεις στην Ελλάδα. Αυτές οι «αρπαχτές» από την πάλαι ποτέ Κοινότητα δεν είναι μόνο πανελλήνιο φαινόμενο, όπως διαπιστώνουμε διαβάζοντας για μια σειρά κακοδιαχειρίσεις κοινοτικών πόρων σε πλειάδα χωρών (και τελευταία τα πράγματα έχουν σφίξει, καθώς πλησιάζει η ώρα του λογαριασμού). Αλλά η διάθεση να ξαλαφρώσουμε τους κουτόφραγκους από τα εκιού τους παραμένει, έστω και υποσυνείδητα, όποτε ακούμε τις λέξεις «Ευρωπαϊκή» και «Ενωση» στην ίδια πρόταση.
Τα εγγενή προβλήματα της εφαρμογής του θεσμού στη χώρα μας (από όπου μάλιστα ξεκίνησε) είναι λοιπόν σαφή. Μπορείτε σε αυτά να προσθέσετε την αδυναμία μας να ορίσουμε τι είναι και τι σημαίνει αυτή η Πολιτιστική Πρωτεύουσα ή, ακόμη καλύτερα, την αδυναμία μας να δώσουμε έναν σαφή ορισμό του καθ' ημάς πολιτισμού. Με δυο λόγια, προτού αρθρώσουμε τον διεθνή πολιτιστικό μας λόγο, καλό θα ήταν να είχαμε βρει τον εγχώριο.
Οι προηγούμενες Πολιτιστικές Πρωτεύουσες μάλλον δεν ταλανίστηκαν από τέτοια υπαρξιακά προβλήματα. Η εξίσωση ήταν απλή: αυτός είναι ο πολιτισμός μας, συν τα χρήματά μας, ίσον αυτό το αποτέλεσμα. Εδώ όμως, στις εσχατιές της Ευρώπης, είμαστε έτοιμοι να άρουμε την πάσα νόσον και την πάσα μαλακία σε ύψιστο εθνικό ζήτημα. Η σοβαροφάνεια έχει προ πολλού αντικαταστήσει τη σοβαρότητα, όπως μας διδάσκουν ένα σωρό «εθνικές» (με ή χωρίς εισαγωγικά) κρίσεις.
Στην περίπτωση της Θεσσαλονίκης, η Πολιτιστική Πρωτεύουσα δεν ήταν παίξε-γέλασε. Οχι επειδή εδώ είναι Μπαλκάνια, αλλά πώς να γελάσει κανείς όταν αντιλαμβάνεται ότι «παίζονται» κάπου 80 δισεκατομμύρια δραχμές; Και ότι από αυτό το μυθικό κονδύλιο, η μερίδα του λέοντος πηγαίνει για έργα υποδομής; Αν ο θεσμός χρησίμευσε ουσιαστικά ως πρόφαση για να γίνουν κάποια έργα που είχε ανάγκη η Θεσσαλονίκη, μήπως το καλλιτεχνικό πρόγραμμα περνά μοιραία σε δεύτερη μοίρα;
Η σκανδαλολογία (αγαπημένο εθνικό σπορ) περιέργως εντοπίστηκε στο καλλιτεχνικό πρόγραμμα και την καλλιτεχνική διεύθυνση, ενώ η πόλη θυμίζει ακόμη εργοτάξιο από τα ανολοκλήρωτα έργα. Και δεν μας έκανε καμιά έκπληξη η Ευρωπαϊκή Ενωση ­ γνωρίζαμε ήδη από το 1992 ότι, με πρωτοβουλία του δήμου, η Θεσσαλονίκη θα είναι η εφετεινή Πολιτιστική Πρωτεύουσα.
Το θέμα των έργων και των εργολάβων είναι ακανθώδες (εβδομήντα τόσα δισ. είναι αυτά), και υπάρχει διάχυτη η εντύπωση ότι ουδείς θα υποστεί κυρώσεις για τις καθυστερήσεις ­ αντιθέτως, θα αναπροσαρμοσθούν οι συμβάσεις για να μπορέσουν τα έργα να είναι έτοιμα κατόπιν εορτής (κάτι ανάλογο δηλαδή με αυτό που φαίνεται να γίνεται με το μετρό της Αθήνας). Οσοι υπεύθυνοι έχουν τοποθετηθεί σχετικώς, παρακάμπτουν διακριτικά το θέμα, με δύο βασικά επιχειρήματα. Το πρώτο είναι «ναι, αλλά τα κτίρια θα μείνουν» (το ίδιο συμβαίνει, βέβαια, και αν πέσει μια βόμβα νετρονίου). Το δεύτερο είναι ότι «δεν είναι τώρα η ώρα της κριτικής αλλά της δουλειάς», αφού ο χρόνος μετράει, και ότι θα κάνουμε τον απολογισμό όταν τελειώσει η χρονιά (και μακάρι τα περισσότερα έργα).
Η εφαρμογή της σκανδαλολογίας στα καλλιτεχνικά θυμίζει την παροιμία με τον χωριάτη που δέρνει το σαμάρι αντί για τον γάιδαρο. Οχι ότι τα καλλιτεχνικά ή τα λοιπά οργανωτικά είναι υπεράνω κριτικής (κάθε άλλο ­ οι πρώτοι επίσημοι χάρτες για τους επισκέπτες της Πολιτιστικής κυκλοφόρησαν μόλις τον Φεβρουάριο, ενώ το κιόσκι στην πλατεία Αριστοτέλους που παρέχει πληροφορίες έχει ακόμη αναρτημένα τα προγράμματα των εκδηλώσεων των δύο τελευταίων μηνών ­ για ιστορικούς λόγους, φαντάζομαι), αλλά πρέπει να τους αναγνωρισθούν ορισμένα ελαφρυντικά.
Οι συνεχείς αλλαγές καλλιτεχνικών διευθυντών (άλλαξαν τρεις, και βρισκόμαστε στον τέταρτο), οι ποικίλες οικονομικοπολιτικές παρεμβάσεις στο πρόγραμμα των εκδηλώσεων, όπως και η έλλειψη των υπεσχημένων χώρων διαμορφώνουν μια δύσκολη πραγματικότητα.
Οι σκανδαλολόγοι έχουν δύο μέτρα και δύο σταθμά: από τη μία, όταν πρόκειται για έργα, τα πολλά μηδενικά έχουν οδηγήσει σε μια πληθωριστική αναισθησία. Ακουσα από δημοσιογραφικά χείλη την τρομακτική (για εμένα, τουλάχιστον) άποψη ότι δεν υπήρχε λόγος να διωχθεί μια κυρία που φερόταν να έχει καταχρασθεί 20 εκατομμύρια: «Σιγά το σκάνδαλο ­ μόνο 20 εκατομμύρια έφαγε» (Αν πάντως σας περισσεύουν έστω και 10 εκατομμύρια, παρακαλώ να μου τα στείλετε, τη φροντίδι της εφημερίδος, και θα φροντίσω να πιάσουνε τόπο!). Από την άλλη, όταν πρόκειται για θέματα που προσβάλλουν την άποψή τους για τον πολιτισμό παύουν να είναι τόσο μπλαζέ και κυριεύονται από πατριωτικόν δέος: «Στα χασαπόχαρτα πάνε τα εκατομμύριά μας»...
Οσον αφορά το περίφημο «χασαπόχαρτο», το οποίο οι αθηναϊκές εφημερίδες ανήγαγον σε μείζον θέμα, η απάντηση που δόθηκε αρμοδίως και για το οικονομικό αλλά και για το πολιτιστικό σκέλος του από των στηλών του «Βήματος» ήταν αποστομωτική (για όποιον καλοπροαίρετο έκανε τον κόπο να την διαβάσει). Για το υπόλοιπο πρόγραμμα, μην πυροβολείτε τον πιανίστα (άλλωστε ο κ. Βακαρέλης παραιτήθηκε νωρίς). Ο νυν καλλιτεχνικός διευθυντής Πάνος Θεοδωρίδης έχει ρόλο πρωτίστως πυροσβεστικό, και ήταν ο μόνος αρκούντως παράφρων για να αναλάβει στο παρά πέντε μια ουσιαστικά χαμένη υπόθεση, πιστεύοντας ότι μπορεί και να την κερδίσει ­ όχι σε επίπεδο προσωπικό ή πολιτικό, αλλά καθαρά πολιτισμικό.
Ολοι έχουμε την άποψή μας για το πρόγραμμα της Πολιτιστικής, αλλά η άποψη του κ. Θεοδωρίδη είναι, καλώς ή κακώς, αυτή που μετράει πλέον. Αυτός εκλήθη να ερμηνεύσει τι θέλουμε από μια Πολιτιστική Πρωτεύουσα. Θέλουμε ­ στο πλαίσιο πάντα του θεσμού ­ εξαγωγή των ιδιαίτερων πολιτισμικών χαρακτηριστικών της Θεσσαλονίκης προς την υπόλοιπη Ευρώπη; Αν ναι, ποια είναι αυτά; Θέλουμε αντιπροσωπευτική εισαγωγή πολιτισμικών εκδηλώσεων από τις υπόλοιπες χώρες της Ενωσης; Από τα Βαλκάνια; Θέλουμε γήπεδο για τον ΠΑΟΚ; Να τιμηθούν ο Βασίλης Βασιλικός και ο Βασίλης Καρράς και ο Βασίλης Χατζηπαναγής μαζί με τον Ελύτη, τον Εμπειρίκο και τον Εγγονόπουλο;
Οι απαντήσεις δίδονται με την δέουσα ψυχραιμία, φαντασία και ρεαλισμό («αυτός είναι ο πολιτισμός μας, συν τα χρήματά μας, διά του χρόνου που έχουμε, ίσον αυτό το αποτέλεσμα»). Εν τω μεταξύ οι Θεσσαλονικείς (και οι τουρίστες) υπομένουν με στωικότητα και τα έργα και τις εκδηλώσεις και τη σχετική φιλολογία, και αρκετοί έχουν μείνει με τη θεμελιώδη απορία: Αυτές οι φανταχτερές σκαλωσιές στην Καμάρα είναι από τα έργα συντήρησης ή από εμπνευσμένη εικαστική παρέμβαση;