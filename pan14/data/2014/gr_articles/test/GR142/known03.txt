Με το «κερδίσατε» του προέδρου της ΔΟΕ κ. Ζακ Ρογκ και την «οικουμένη ευγνωμονούσα» για την άψογη διοργάνωση της Αθήνας έκλεισαν οι 28οι Ολυμπιακοί Αγώνες. Ωστόσο ο τελικός απολογισμός δεν θα είναι εύκολος. Το οικονομικό κόστος από τη μια μεριά, το συσσωρευμένο συμβολικό κεφάλαιο και οι άυλες επενδύσεις από την άλλη είναι ανόμοια μεγέθη και μερικοί ίσως δεν δεχθούν ποτέ ότι τα δεύτερα μπορούν να ισοσκελίσουν το πρώτο. Εν τω μεταξύ τα φώτα της γιορτής ανέδειξαν και προβλήματα (ντόπινγκ) που για χρόνια βασανίζουν την αθλητική κοινότητα και ο διάλογος για την επόμενη ημέρα έχει ήδη αρχίσει.
Τραγωδία ηρώων και λαϊκών ινδαλμάτων, άθλια συνωμοσία των απανταχού ανθελλήνων, απαράγραπτη εθνική εντροπή, μείζον ολίσθημα των ιθυνόντων, όλα αυτά μαζί ή, πολύ απλούστερα, μια εντελώς φυσιολογική, ίσως και αναπότρεπτη εξέλιξη των πραγμάτων; Εστω και αν παραμένουν ανοικτά τα ερωτήματα «γιατί τώρα;» και «ποιος ωφελείται;» από τον τρόπο που ενέσκηψε το τρέχον σκάνδαλο συμβαίνει προφανώς το τελευταίο. Οποια λοιπόν και αν είναι η ερμηνεία της φορτισμένης συγκυρίας, τα βασικά ζητήματα που τίθενται είναι ευρύτερα. H εξωραϊσμένη και εξωραϊστική θεμελίωση της συζήτησης πάνω στους κανονισμούς της ΔΟΕ, στα αθλητικά ιδεώδη και στη ρητορεία τού «ευ αγωνίζεσθαι» ελάχιστα προσφέρει. H διάχυτη ηθικολογία θα πρέπει λοιπόν να αφήσει τη θέση της σε μιαν όσο το δυνατόν πιο αποστασιοποιημένη ανάγνωση μιας πραγματικότητας που, προτού ορισθεί ως αθλητική, είναι κοινωνική, οικονομική και πολιτική.
Πράγματι, πριν και ανεξάρτητα από οτιδήποτε άλλο, το ντόπινγκ είναι μια συνειδητή επιχειρησιακή τακτική που στηρίζεται στην έλλογη στάθμιση των κινδύνων και των προσδοκώμενων ωφελημάτων. Από τη στιγμή που το πεδίο του αγωνιστικού αθλητισμού εισέρχεται στο σύστημα των συναλλαγών καλείται να υποταχθεί στη λογική τής εν γένει παραγωγής. Στόχος είναι η μεγιστοποίηση του «αθλητικού κέρδους» ή του «αθλητικού χρήματος». Οι αρχές της ελαχιστοποίησης του κόστους και των κινδύνων και της μεγιστοποίησης της ωφέλειας ισχύουν απαρασάλευτα. Ως λειτουργικό συνώνυμο της «αθλητικής μεγιστοποίησης», το ντόπινγκ επικυρώνει λοιπόν απλώς την εμπορευματοποίηση ενός τομέα που καλείται να λειτουργήσει και να οργανωθεί όσο το δυνατόν πιο αποτελεσματικά, οικονομικά και ορθολογικά. Ετσι, εντελώς κοινότοπα, ας θυμηθούμε ότι:
1. Ως εγγενώς συγκρουσιακό παίγνιο ανάμεσα σε φορείς χωριστών και ασυμβίβαστων μεταξύ τους συμφερόντων, ο αγοραίος ανταγωνισμός λειτουργεί κατ' ανάγκην ατελώς. Πάντα οι «κανονισμοί» τείνουν να καταστρατηγούνται. Οι αντιμονοπωλιακές νομοθεσίες ατονούν, οι ωσμώσεις ανάμεσα στα ιδιωτικά και στα δημόσια συμφέροντα γενικεύονται, το μαύρο χρήμα ξεπλένεται, η φοροδιαφυγή ανθεί, οι υπεράκτιες πρακτικές θάλλουν, τα όρια και τα μεταίχμια ανάμεσα στο νόμιμο και στο παράνομο διαχέονται και οι εκλογικευτικοί κανόνες της αγοραίας αρετής παραβιάζονται. Από τη στιγμή μάλιστα που αποδυναμώνονται οι εθνικοκρατικές πολιτικές οντότητες που στήριζαν την φαντασιακή αξιοπιστία τους στη συμβολική και ηθική δύναμη των κυρίαρχων και αυτονομιμοποιούμενων δικαιικών συστημάτων, η κανονιστική αναρχία μοιραία εντείνεται. Στον υπερκινητικό παγκοσμιοποιημένο κόσμο, οι παραδοσιακοί κανονιστικοί φραγμοί της ανταγωνιστικής επιχειρηματικής δράσης φαίνεται να έχουν πια εντελώς ατονήσει.
2. Οι εξελίξεις αυτές επικαθορίζουν κατ' ανάγκην τις ατομικές συμπεριφορές. Στο εξής η εμπλοκή των κοινωνικών υποκειμένων στο ανταγωνιστικό σύστημα οριοθετείται από το αμετάθετο αίτημα της κατά το δυνατόν λυσιτελέστερης προώθησης των ατομικών συμφερόντων με όλα τα προκείμενα μέσα. Ολο και περισσότερο, οι άνθρωποι άγονται στο να πιστέψουν ότι είναι οι ίδιοι αποκλειστικά υπεύθυνοι για την επιβίωσή τους, την προκοπή τους και την επιτυχία τους. Για να μην κατολισθήσει στην επονείδιστη κατηγορία των loser, το άτομο πιέζεται από όλες τις μεριές να αναδειχθεί πάση θυσία σε winner.
3. Ταυτοχρόνως, η ολιγοπωλιακά οργανωμένη παγκόσμια κοινωνία του θεάματος ελέγχεται από έναν μικρό αριθμό τεράστιων επιχειρήσεων που αναπαράγουν την ισχύ τους μέσα από τη χειραγώγηση της κοινής γνώμης. H συμμετοχή ενεργοποιείται μέσα από τη σκηνοθετημένη παραγωγή τηλεθεαμάτων και τηλεπαιγνίων που προσφέρονται για να διευκολύνουν φαντασιακές ταυτίσεις των θεατών μέσα από έντονα συγκινησιακά ανταγωνιστικά θεάματα με επίμαχη έκβαση. Οι σκηνοθεσίες των τυχερών παιχνιδιών, των ανταγωνιστικών ριάλιτι σόου, των αθλητικών αναμετρήσεων, των πολιτικών αντιπαραθέσεων αλλά και των ίδιων των πολέμων εντάσσονται, με αυτή την έννοια, σε παρόμοιες ψυχοκοινωνικές μήτρες. Μαζί με τους πραγματικούς ή εικονικούς ανταγωνιστές που μάχονται επί σκηνής ή οθόνης, το κοινό αφήνεται ή και εντέλλεται να συμπάσχει, να συναγωνιά και να συνεκτονώνεται. Ο αφετηριακός και γενικευμένος κοινωνικός ανταγωνισμός αναδιπλασιάζεται με την επιδέξια σκηνοθεσία του ανταγωνιστικού θεάματος. Και αν ακόμη είναι ψευδεπίγραφα, τα δημοσιοποιούμενα δημοκρατικά «ανοικτά παίγνια» συγκρατούν το ενδιαφέρον, «ψυχαγωγούν» και αυτοαναπαράγονται, επικεντρώνοντας έτσι την προσοχή των πανταχού παρουσών βιομηχανιών του ελεύθερου χρόνου. Πουλάει πάντα καλύτερα εκείνο που δεν μοιάζει «στημένο».
4. Στα πλαίσια αυτά, το κατ' εξοχήν ανοικτό ως προς την έκβασή του αθλητικό θέαμα έχει εξελιχθεί σε μείζον βιομηχανικό και επικοινωνιακό αντικείμενο, γεννώντας έτσι έναν ευρύτατο εσμό ειδικευμένων επαγγελματιών που αναπτύσσουν τη δική τους ειδοποιό επιχειρηματική λογική και χρησιμοποιούν τη δική τους επιστημονική τεχνική με στόχο να υπηρετήσουν τη συνεχή διεύρυνση του αθλητικού «τζίρου». Ολοένα και περισσότεροι χρηματοδότες, επενδυτές, διαφημιζόμενοι και χορηγοί έλκονται από το νέο επιχειρηματικό Ελδοράδο. Με αποτέλεσμα οι αμοιβές όλων των συντελεστών της αθλητικής παραγωγής, και κυρίως των πρωταγωνιστών, να αυξάνονται με γεωμετρικούς ρυθμούς.
5. Επιπλέον η μαζική αυτή δημοσιότητα παρέχει στους πρωταθλητές τεράστιες δυνατότητες αυτόνομης εμπορευματοποίησης του ονόματός τους. Μαζί με τους αστέρες της ποπ, είναι οι πιο αναγνωρίσιμοι άνθρωποι στον πλανήτη. Μαχόμενοι με νύχια και με δόντια για να νικήσουν τον αντίπαλο, μεταδίδοντας σε όλους το μεγαλείο της ανταγωνιστικής προσπάθειας και την αγωνία και τη χαρά της επικράτησης, αναβιβάζοντας το θέαμα του πάθους τους σε αισθητικό και αισθαντικό δράμα και επιτρέποντας την απόλυτη ταύτιση του δράματος αυτού με τον θεατή, οι μεγάλοι αθλητές είναι κατ' εξοχήν εκείνοι που μπορούν να συνομιλούν με το κοινό, μετουσιώνοντας τη φευγαλέα στιγμή σε συμβολική αιωνιότητα. Ετσι ακριβώς δημιουργούνται τα λαϊκά ινδάλματα και ενεργοποιείται η τεράστια ελκτική δύναμη της μίμησής τους.
6. Οι σπάνιες εκ γενετής βιοσωματικές προϋποθέσεις δεν αρκούν όμως για να επιδιωχθεί επιτυχώς η άσκηση του επίζηλου επαγγέλματος του πρωταθλητή. H ανάρρηση και κυρίως η διατήρηση στα επικερδή υψίπεδα της πάνδημης δημοσιότητας απαιτούν θυσίες, μακρόχρονους κόπους και επαγγελματικά αποτελεσματικούς χειρισμούς. H επιτευγματικότητα πρέπει λοιπόν να οργανώνεται και να συνεπικουρείται από ιδιαίτερες επιστημονικές προ- και μετα-πονητικές τεχνικές που οργανώνονται πλέον ως ειδικός παραγωγικός κλάδος. Εξάλλου τα φάρμακα και σκευάσματα δεν είναι παρά μία από τις αθώες σχετικά μορφές παρέμβασης στις δυνατότητες του σώματος να αντεπεξέλθει στις νέες ανάγκες της θεαματοποίησής του. Ηδη σήμερα αναγγέλλεται η βιοτεχνολογική παρέμβαση στο πρωταθλητικό DNA και οι «βιονικοί» πρωταθλητές δεν βρίσκονται μακριά. Και προφανώς έπεται συνέχεια.
7. Εδώ όμως ακριβώς υπεισέρχεται το αξιακό και κανονιστικό πρόβλημα. Το ευ αγωνίζεσθαι, το «νους υγιής», η ευγενής άμιλλα και το fair play είναι αναπόσπαστα μέρη της παγκόσμιας αθλητικής μυθολογίας. Οπως λοιπόν συμβαίνει στην αγορά, έτσι και το εξ ορισμού ελεύθερο, «ανοικτό» και επίμαχο αθλητικό θέαμα υπόκειται στους κανόνες, στους περιορισμούς και στις διαιτησίες που θα το καθιστούν αξιακά αξιόπιστο. Και αν ακόμη καταστρατηγούνται, οι κανόνες αυτοί πρέπει να είναι δυνατόν να εμφανίζονται ευδιάκριτοι, συνθηματοποιήσιμοι και σεβαστοί.
8. Υπό τις συνθήκες αυτές λοιπόν, το μέλλον της βιομηχανίας του αθλητισμού συναρτάται από την πορεία μιας νέας σύγκρουσης που τον διατρέχει από την κορυφή μέχρι τη βάση. Της σύγκρουσης ανάμεσα στους θεσμικούς τηρητές και τοποτηρητές των αξιόπιστων κανόνων, οι οποίοι αντλούν το κύρος τους και τα προσωπικά τους οφέλη από την όλη αναπαραγωγή του άμωμου συμβολικού συστήματος (εκείνους δηλαδή που στελεχώνουν τα έστω μη κυρίαρχα «αθλητικά κράτη» και τις αθλητικές εξουσίες και διαιτησίες), και σε εκείνους οι οποίοι συναρτούν τα συμφέροντά τους από την υπογείως αναπτυσσόμενη δυνατότητα επιτυχούς καταστρατήγησης των κανόνων αυτών (δηλαδή τους συμφεροντούχους αθλητικούς φορείς και όσους αθλητές θέλουν να μετάσχουν υπό ευνοϊκούς όρους στο παίγνιο της μεγιστοποίησης). Εις πείσμα της αύξουσας ώσμωσης ενδεχομένως δε και συμπαιγνίας, ανάμεσα στις δύο αυτές κατηγορίες, η αντίφαση αυτή (που είναι λογικά ομοταγής με την άλυτη αντίφαση ανάμεσα στο «κράτος» και στην «κοινωνία») είναι κανονιστικά και λογικά ανυπέρβλητη. Και εδώ ακριβώς εντοπίζεται η σημασία της σοβούσας μάχης ανάμεσα στην ελεγξιμότητα κα στη μη εξιχνιασιμότητα των μεθόδων κατασκευής επιδόσεων και πρωταθλητών, μιας μάχης που συστηματικά υποθάλπουν οι μεγάλες φαρμακευτικές εταιρείες, οι οποίες επενδύουν αμύθητα ποσά ταυτόχρονα, παράλληλα και ανενδοίαστα στην αναβολική και στην αντιαναβολική έρευνα. Ακολουθώντας τον Σερ Μπέιζιλ Ζαχάροφ, προωθούν τα «όλο και πιο σύγχρονα» προϊόντα τους σε όλους τους «εμπόλεμους».
9. Στο πλαίσιο αυτής της στρατηγικής οι επιστήμονες σκευασματοπαραγωγοί, φροντίζουν να παράγουν προϊόντα με «εκ κατασκευής» βραχεία διάρκεια. Το παιχνίδι «ανοίγει» με τους «επιτιθέμενους» παραβάτες που εφοδιάζονται με νέα όπλα που προκαταλαμβάνουν τις κινήσεις του αντιπάλου. Επεται με κάποια χρονική υστέριση, η προώθηση «αμυντικών» ελεγκτικών διασικασιών και προϊόντων που θα υπερκερασθούν με τη σειρά τους από τη νεότερη γενεά μη ανιχνεύσιμων παρεμβάσεων. Ετσι, οι επιτυχείς και ρηξικέλευθοι αναβολιστές φροντίζουν να λειτουργούν ως επινοητικοί προπομποί μιας μάχης όπου επικρατούν μόνον οι αενάως καινοτομούντες. Στόχος είναι να βρίσκεσαι ένα βήμα μπροστά από τους ελεγκτές, αλλά και από τους αδέξιους και αναχρονιστικούς εκείνους μιμητές που αποκαλύπτονται συμβάλοντας άθελά τους στην επικύρωση της αθωότητας των καινοτόμων αναιξιχνίαστων.
Το κύριο χαρακτηριστικό τού επιτυχώς αναβολίζεσθαι εντοπίζεται στη γοργή και συνεχή στρατηγική αναπροσαρμογή τών εκ κρυπτώ παραγόμενων «οπλικών συστημάτων» μπροστά σε ένα διστακτικά αμυνόμενο και κανονιστικά κλυδωνιζόμενο αντίπαλο, ο οποίος εξαναγγάζεται και αποκαθιστά την επίφαση μιας αδύνατης τάξης συλλαμβάνοντας παραδειγματικά μόνο τους αφελείς ή ατυχούς ουραγούς.
Ολα αυτά συμβαίνουν φυσικά υπό την αμήχανη αιγίδα των οργανωμένων κρατικών εξουσιών. Δεν βρισκόμαστε βέβαια πλέον στην εποχή όπου η Λαϊκή Δημοκρατία της Γερμανίας ενέκυπτε, με αξιοσημείωτα αποτελέσματα, στη νεόκοπη τότε επιστήμη της κατασκευής πρωταθλητών. Στην ουσία όμως τίποτε δεν φαίνεται να άλλαξε. Από τη μια μεριά το γκρέμισμα του Τείχους οδήγησε στη γενίκευση και στην εμβάθυνση μιας αναπτυσσόμενης τεχνογνωσίας που εκτείνεται σε όλες τις χώρες και απευθύνεται σε όλα τα στοιχειωδώς ενισχυμένα βαλάντια. Με υπομονή, σκληρή δουλειά και τα κατάλληλα φάρμακα, σκευάσματα και διατροφικά συμπληρώματα, όσοι διαθέτουν τα βιοσωματικά και ψυχοσωματικά προσόντα μπορούν ενδεχομένως να γίνουν αθλητικά ανταγωνίσιμοι. Από την άλλη μεριά, ο αυτοαναπαραγόμενος συμβολικός ανταγωνισμός ανάμεσα στα κράτη εντείνεται κατ' ανάγκην με την πάνδημη πλέον πολιτική ακροαματικότητα του αθλητικού θεάματος. Οσο και αν θέλουν να είναι εκ των υστέρων αμέτοχες των αποκαλυπτομένων παραβιάσεων, οι κατά τόπους αθλητικές αρχές είναι αδύνατον να παραβλέπουν την ιδεολογική σημασία του πρωταθλητικού ιδεώδους. Τα κονδύλια που διατίθενται στον αθλητισμό στο όνομα της ευρύτερης κοινωνικής σκοπιμότητας μιας μαζικής άθλησης που επιδιώκει να προσανατολίσει τη νεολαία σε υγιείς κατευθύνσεις επικαθορίζονται από την πάνδημη θεαματικότητα και ελκυστικότητα του επαγγελματικού αθλητισμού. Δίχως τον «νοσούντα» πρωταθλητισμό, ο εξυγιαντικός ερασιτεχνισμός θα παρέμενε εμβρυακός. H αντίφαση στο σημείο αυτό είναι άλυτη. «Υγιή σώματα» προς μίμησιν είναι μόνον αυτά που κατορθώνουν να «κερδίζουν».
Ως συνήθως βέβαια, και στην περίπτωση αυτή δεν υπάρχει πρακτέο. Πολλώ μάλλον που οι εξελίξεις φαίνονται εν πολλοίς προδιαγεγραμμένες. Εκ των πραγμάτων, η ΔΟΕ και οι αθλητικές αρχές θα επαγγέλλονται μιαν όλο και αυστηρότερη εφαρμογή των κανόνων, ενώ οι μετέχοντες του αθλητικοοικονομικού ανταγωνισμού θα επινοούν όλο και πιο εκλεπτυσμένες μεθόδους καταστρατήγησής τους. Το αδιέξοδο είναι αυτοαναπαραγόμενο, απόλυτο και άλυτο, με την ίδια ακριβώς έννοια που αυτοαναπαραγόμενα, απόλυτα και άλυτα είναι όλα τα μείζονα κανονιστικά και κοινωνικά προβλήματα που γεννά ο παγκοσμιοποιημένος καπιταλισμός της κοινωνίας του θεάματος. Εν τη απείρω σοφία και πανουργία της, τα προβλήματα αυτά θα τα λύσει ίσως κάποτε η ιστορία. Οσο για μας, τους πολλούς, δεν έχουμε παρά να εξακολουθούμε να απολαμβάνουμε ένα θέαμα που, ασχέτως του αν είναι, ίσως μάλιστα επειδή ακριβώς είναι, άψογα σκηνοθετημένο μέσα στην αξιακή του επιληψιμότητα, παραμένει σε κάθε περίπτωση ανεπανάληπτο, συγκλονιστικό και υπέροχο.
Επιπλέον, ως έμμονοι συμμέτοχοι του εν επιβεβλημένη εκεχειρία τελούντος φαντασιακού μας έθνους, μπορούμε πάντα να εκστασιαζόμαστε συλλογικά μπροστά στο ειρηνικά αμιλλώμενο «λυγερό και κοπτερό εθνικό κορμί μας». Είναι γεγονός ότι, εις πείσμα όλων των εποχών και όλων των αναβολικών, ο αθλητισμός μαγνητίζει, ψυχαγωγεί, άρα και ωφελεί: αυτούς που αναβολίζονται επιτυχώς ώσπου ενδεχομένως να πληρώσουν περισσότερα από όσα εισέπραξαν, αλλά κυρίως αυτούς που απολαμβάνουν τα θαυμαστά του προϊόντα περιοριζόμενοι στο αβλαβές και ανέξοδο αναβολικό της πολυθρόνας.