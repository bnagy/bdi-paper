Στη Νότια Κορέα με μια μικρή τομή στο επάνω χείλος οι μικροί μαθητές μπορούν να ξεπεράσουν τις δυσκολίες προφοράς στην αγγλική γλώσσα. Ο πόνος είναι ανεπαίσθητος, λέει η σχετική είδηση, η ίαση σχεδόν αυτόματη και το κόστος ελάχιστο. Στην Κίνα - ναι, στη Λαϊκή Κίνα του Μάο - μερικά εκατομμύρια νήπια έχουν εγγραφεί σε μαθήματα αγγλικής, πριν έρθει η ώρα να μαθητεύσουν στη στοιχειώδη εκπαίδευση.
Τόσο απόλυτη είναι η κυριαρχία των ΗΠΑ και των λοιπών Αγγλοσαξόνων πάνω στη γη και πάνω στον αιώνα που ζούμε. Υπάρχουν περιθώρια διαφοροποίησης και διαμόρφωσης ενός άλλου πόλου οικονομικής και πολιτικής δύναμης ή πρέπει να αποφασίσουμε ότι η μοναδική επιλογή είναι ανάμεσα στην υποταγή από τη μια και στην τυφλή εξέγερση από την άλλη; Εθελόδουλος ή εξεγερμένος Σπάρτακος καλείται άραγε να είναι ο σύγχρονος άνθρωπος που υφίσταται την Pax Americana αλλά δεν θέλει ή δεν μπορεί να ταυτιστεί με τις επιλογές της υπερατλαντικής ηγεσίας;
Η θέση μας είναι ότι όχι μόνο η διαμόρφωση ενός εξισορροπητικού ευρωπαϊκού πόλου είναι δυνατή αλλά και ότι μια τέτοια εξέλιξη είναι αναπόφευκτη.
Επειδή έχουμε την τάση να σκεφτόμαστε με μοναδικό κριτήριο τα ιδιαίτερα συμφέροντά μας και τις κάθε είδους ιδιομορφίες μας, φωτίσαμε την τελευταία αντιπαράθεση Ευρωπαϊκής Ενωσης - ΗΠΑ σχετικά με την προοπτική ένταξης της Τουρκίας με τρόπο επιπόλαιο και ελλειπτικό. Σε αυτό συνέτεινε και η τάση της κυρίαρχης προπαγάνδας που ήθελε να αποσιωπήσει ότι στο θέμα αυτό η ελληνική θέση απορρίφτηκε και αποδοκιμάστηκε από την πλειοψηφία των εταίρων μας. Τα πρασινοκίτρινα παπαγαλάκια έφθασαν μέχρι το σημείο να διαδίδουν παντού ότι δεν εδόθη ημερομηνία ένταξης στην Τουρκία γιατί οι Αμερικανοί το παράκαναν στις πιέσεις και εξόργισαν τους Ευρωπαίους. Ως εάν ήτο δυνατόν ηγέτες ανεπτυγμένων κρατών με πλούσια ευρωπαϊκή και ατλαντική προϊστορία να θύμωναν στα ξαφνικά και να έπαιρναν θέσεις με βάση το θυμικό τους!
Η αιτία της διαφωνίας ήταν πολύ ουσιαστικότερη και ο φωτισμός των διαφόρων πλευρών του θέματος παρουσιάζει πιστεύουμε έξοχο ενδιαφέρον και για το μέλλον της Ευρώπης γενικότερα και για τις αμερικανοευρωπαϊκές σχέσεις αυτές καθεαυτές.
Κατ' αρχήν οι Αμερικανοί δεν ήθελαν να εξαναγκάσουν την Ευρώπη να υποχωρήσει στις τουρκικές αξιώσεις μόνο γιατί έχουν μαζί της την «προνομιακή στρατηγική συμμαχία» που σε κάθε ευκαιρία διαφημίζουν, ακόμη και όταν βρίσκονται στην Αθήνα ή υποδέχονται έλληνες επισήμους στην Ουάσιγκτον. Αυτή η συμμαχία αναμφίβολα υπάρχει. Αν μάλιστα προσθέσει κανείς και τον τρίτο της παρέας, δηλαδή το Ισραήλ, είναι ευκολονόητο, ακόμη και για τους πιο αδαείς ή αφελείς, πόση σημασία έχει αυτός ο άξονας.
Πέραν όμως όλων αυτών υπάρχει η προοπτική της άμεσης - μέσα στο πρώτο τρίμηνο του 2003 - εισβολής στο Ιράκ. Οι Αμερικανοί με την αφοπλιστική ελαφρότητα του πανίσχυρου (κάπως όπως οι Αθηναίοι στη Μήλο) μετατρέπουν όλα τα επιχειρήματα στο αντίστροφό τους. Το γεγονός, π.χ., ότι μέχρι τώρα η έρευνα για όπλα καταστροφής και εγκαταστάσεις κατασκευής τους έχει αποβεί εντελώς άκαρπη, αντί να τους οδηγήσει σε επανεξέταση των κατηγοριών που έχουν εξαπολύσει εναντίον του Ιράκ, τους εξωθεί σε ακόμη μεγαλύτερη οξύτητα και επιθετικότητα. Αφού το αξίωμα Μπους είναι ότι ο Σαντάμ έχει τέτοια όπλα και τα κρύβει, η μη ανεύρεσή τους σημαίνει απλώς ότι ο Σαντάμ είναι σατανικός, δόλιος και ψεύτης και επομένως πρέπει να τιμωρηθεί. Το σχέδιο είναι πλέον διαφανές. Εξάλλου ορισμένοι διανοητές της Ουάσιγκτον, όπως ο αποκαλούμενος και «άρχων του σκότους» Ρίτσαρντ Περλ, δεν μπόρεσαν να συγκρατηθούν και το έχουν περιγράψει.
Στόχος των ΗΠΑ δεν θα είναι απλώς η καταστροφή των όπλων ολέθρου, που υποτίθεται ότι έχει ο Σαντάμ, αλλά ο πλήρης αφοπλισμός του Ιράκ, η αντικατάσταση του Σαντάμ από μια κυβέρνηση ελεγχόμενη από τις ΗΠΑ και η άμεση διαχείριση της χώρας από τους ίδιους τους Αμερικανούς ώσπου να ωριμάσουν οι νέοι δημοκρατικοί θεσμοί που θα εγκαταστήσει ο δυτικός στρατός κατοχής. Παράλληλα θα γίνουν επενδύσεις και μεταφορά τεχνογνωσίας για να εκσυγχρονιστεί η αγορά πετρελαίου και να αυξηθούν η παραγωγή και οι εξαγωγές. Ο Μπους και οι συνεργάτες του λένε σε όσους θέλουν να τους ακούσουν: «Τι σας πειράζει αν πάει για μερικούς μήνες το πετρέλαιο στα 40 δολάρια, αφού μετά θα εξασφαλίσουμε φθηνό άριστης ποιότητας πετρέλαιο για μία εικοσαετία ή τριακονταετία;».
Για να ανοίξουν όμως αυτοί οι ένδοξοι νεοαποικιακοί ορίζοντες είναι απαραίτητη η άμεση και δραστήρια συμμετοχή της Τουρκίας.
Λέμε «άμεση» και «δραστήρια» γιατί αυτή τη φορά η δυτική επιχείρηση θα έχει άλλα χαρακτηριστικά από την προηγούμενη. Δεν θα είναι ένας απλός «blitzkrieg» για να εξαναγκαστεί το καθεστώς της Βαγδάτης να εγκαταλείψει τα κεκτημένα, δηλαδή τον έλεγχο επί του Κουβέιτ, και να υποστεί διεθνείς ταπεινώσεις και οικονομικούς εκβιασμούς, που θα καθιστούσαν ανίκανο για οποιονδήποτε ηγετικό ρόλο του αδιάλλακτου αραβικού ρεύματος. Τώρα θα πρέπει να καταληφθεί η Βαγδάτη, να αντικατασταθεί το καθεστώς - που έχει εκατοντάδες χιλιάδες στελέχη, όπως είναι φυσικό - με ένα άλλο και να ολοκληρωθεί επιτυχώς μια μακροχρόνια διαδικασία οικονομικής χειραγώγησης, κοινωνικής μεταρρύθμισης και πολιτικής διαπαιδαγώγησης, κάτι σαν αυτό που συνέβη στην Ιαπωνία μετά το τέλος του Δεύτερου Παγκοσμίου Πολέμου.
Οι Αμερικανοί δεν έχουν απλώς ανάγκη ορισμένες βάσεις όπως το Ιντσιρλίκ, την παθητική δηλαδή συμμετοχή της Τουρκίας, αλλά την παρουσία τουρκικών στρατιωτικών δυνάμεων κατοχής στο ιρακινό έδαφος για μακρό χρονικό διάστημα. Μια τέτοια εξέλιξη όμως θα έχει αναπόφευκτα οδυνηρότερες συνέπειες για το τουρκικό κατεστημένο. Μακροχρόνια κατοχή σημαίνει λαϊκή αντίσταση και επομένως απώλειες για τους κατακτητές, ακόμη και αν η αρχική επιχείρηση είναι στρατιωτικός περίπατος, πράγμα καθόλου βέβαιο. Παραπέρα οι σχέσεις της Τουρκίας με το αραβικό έθνος θα επιδεινωθούν αισθητά και η σημερινή επιφύλαξη, που τροφοδοτείται από την επαμφοτερίζουσα τουρκική πολιτική στο μεσανατολικό και στο παλαιστινιακό ζήτημα (συμμαχίες με το Ισραήλ κτλ.), θα μεταβληθεί σε ανοιχτή εχθρότητα.
Το χειρότερο όμως για το τουρκικό κατεστημένο θα είναι το ενδεχόμενο να μην είναι δαφνοστεφής η στρατιωτική ηγεσία όταν θα γίνει ο τελικός απολογισμός. Αλλο είναι να πολεμάς εξ αποστάσεως και εκ του ασφαλούς με «έξυπνες» βόμβες και τηλεκατευθυνόμενες ρουκέτες και άλλο οι οδομαχίες μέσα σε μια μεγαλούπολη, που θα είναι ασφαλώς απαραίτητες για να φθάσεις στα ενδότερα και να συλλάβεις ή να εξοντώσεις μια πολιτικοστρατιωτική ηγεσία που ξέρει ότι δεν έχει τίποτε να ελπίζει, δεν μπορεί να υπολογίζει σε κανένα έλεος ή σε διαπραγματεύσιμη συνθηκολόγηση και επομένως θα πολεμήσει, υποθέτω, μέχρις εσχάτων.
Γι' αυτόν ακριβώς τον βρώμικο και δαπανηρό σε ανθρώπινες ζωές ρόλο προορίζουν οι Αμερικανοί τους Τούρκους. Ασφαλώς η τουρκική κοινή γνώμη δεν ενθουσιάζεται με μια τέτοια προοπτική, όταν μάλιστα το σκεπτικό των ΗΠΑ είναι φανερό: μία τουρκική ζωή αξίζει λιγότερο από μία αμερικανική. Αλλά υπάρχει και ένα άλλο ενδεχόμενο. Η εξουσία των στρατιωτικών στην Τουρκία στηρίζεται στον μύθο του αξιομάχητου και ακατανίκητου των ενόπλων δυνάμεων. Εχει δεόντως τροφοδοτηθεί από τις «δύο νίκες» που κατήγαγε ο στρατός τους εναντίον των Ελλήνων, διότι αποσιωπείται τεχνηέντως η ιστορική αλήθεια, δηλαδή ότι και το 1922 στη Μικρά Ασία και το 1974 στην Κύπρο η ελληνική πλευρά είχε αυτοδιαλυθεί από εγγενείς πολιτικούς λόγους και εμφύλιες διχόνοιες. Ο μύθος αυτός κινδυνεύει να καταρρεύσει, αντιμετωπίζοντας έναν σκληροτράχηλο και δοκιμασμένο σε πολεμικές επιχειρήσεις στρατό, όπως είναι ο στρατός του Ιράκ. Και όπως όλοι οι μύθοι και αυτός δεν επιδέχεται κανένα ψεγάδι. Οι πασάδες οφείλουν να νικούν παντού και πάντα. Ομως αυτό δεν είναι εφικτό, όπως ο καθένας μπορεί να καταλάβει. Υπάρχει εξάλλου το ιστορικό προηγούμενο της Κορέας όπου η τουρκική εκστρατευτική δύναμη εξευτελίστηκε εντελώς και συνελήφθη εξ ολοκλήρου με στρατηγούς και συνταγματαρχαίους από τους Κινέζους.
Μια τέτοια εξέλιξη όμως θα εσήμαινε το τέλος της στρατοκρατίας στην Τουρκία. Γι' αυτό και τα αρειμάνια επιτελεία δεν δείχνουν και μεγάλο ενθουσιασμό για μια τέτοια επιχείρηση.
Το τελικό πρόβλημα θα είναι ότι, επειδή η εισβολή θα πρέπει να περάσει από τα σχεδόν αυτονομημένα κουρδικά εδάφη του Βόρειου Ιράκ, προφανώς θα υπάρχουν προστριβές και συγκρούσεις, όσο και αν ο Σαντάμ είναι ο κοινός εχθρός. Ετσι θα ξανανοίξει με δυναμικό τρόπο και σε ευρύτερο χώρο το Κουρδικό, που η Αγκυρα θεωρούσε ότι είχε κλείσει μετά την περιθωριοποίηση του ΡΚΚ.
Για όλους αυτούς τους λόγους σύσσωμη η τουρκική κοινή γνώμη, άρχοντες και λαός, είναι αντίθετη με την εμπλοκή της χώρας σε έναν πόλεμο στο Ιράκ. Τα ποσοστά απόρριψης της αμερικανικής πολιτικής ξεπερνούν το 80% και οι θετικές γνώμες είναι σταθερά κάτω από το 5% σε όλες τις μέχρι τώρα δημοσκοπήσεις.
Η διοίκηση Μπους επιμένοντας να εμπλέξει την Τουρκία στην ιρακινή της σταυροφορία διαπράττει ένα κολοσσιαίο στρατηγικό λάθος, που ενδεχόμενα θα αποτελέσει την αρχή του τέλους της αμερικανικής ηγεμονίας στην περιοχή. Οπως στην Καμπότζη, θυσιάζει τη μακροχρόνια προοπτική στο βραχυπρόθεσμο όφελος και την πολιτική συμπόρευση στο στρατιωτικό πλεονέκτημα.
Η ιδέα ότι μια ημερομηνία έναρξης διαπραγματεύσεων για την ένταξη της Τουρκίας στην Ευρωπαϊκή Ενωση θα αποτελούσε επαρκές αντάλλαγμα για να εγκαταλειφθούν όλες αυτές οι λογικές και θεμελιωμένες επιφυλάξεις είναι απλούστατα αφελής. Ιδιαίτερα όταν έρχεται μετά τη συντριπτική ήττα και εξαφάνιση των «ευρωπαϊστών» που με ιδιαίτερο ενθουσιασμό είχαν ανακαλύψει οι παρ' ημίν «εθνικοί μαζοχιστές» και λοιποί «μετανοημένοι αριστεροί». Μπούρμπερη και κουρνιαχτός ο Ετζεβίτ, άφαντοι ο Γιλμάζ και η Τσιλέρ. Ακόμη και αυτός ο καρδιακός μας φίλος, ο εκ Θεσσαλονίκης Ισμαήλ Τζεμ, δάγκωσε το χώμα. Και ούτε ένας... ταξίαρχος δεν βρέθηκε να τους δώσει το γαντοφορεμένο χέρι του για να σηκωθούν.
Η Ευρωπαϊκή Ενωση, μετά την πρωτοβουλία που ανέλαβε ο θεματοφύλακας της ευρωπαϊκής ενοποίησης, γαλλογερμανικός άξονας, με την υποστήριξη της μεγάλης πλειοψηφίας των Δεκαπέντε, είδε σωστά στο ζήτημα. Η απόρριψη των αμερικανικών ελιγμών και πιέσεων γύρω από την ένταξη της Τουρκίας έγινε και γιατί η Ευρώπη ορθώς απορρίπτει την προοπτική ενός πολέμου στο Ιράκ.
Μένουν όσοι υποστηρίζουν την άμεση τουρκική ένταξη. Ο άνθρωπος για όλες τις δουλειές των Αμερικανών κ. Μπλερ και οι ανυπόληπτες ακροδεξιές κυβερνήσεις των κκ. Αθνάρ και Μπερλουσκόνι. Και εμείς...
Θα επανέλθουμε για την προοπτική ένταξης της Τουρκίας στην Ευρώπη και τις ευρωαμερικανικές σχέσεις από άλλη σκοπιά.