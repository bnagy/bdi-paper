Η ιστορία αυτή δεν έχει ιδιαίτερο φιλολογικό ενδιαφέρον. Ισως θα χρησιμέψει όταν κάποτε θα έρθει η ώρα και δημοσιευθούν όλα τα υλικά των αρχείων του Κ. Π. Καβάφη και του Δ. Βουτυρά: Θα δώσει στοιχεία για ενημερωτικές σημειώσεις σχετικά με τον αποστολέα των γραμμάτων που είχαν λάβει από τη Μόσχα στις αρχές της δεκαετίας του '30. Εμένα όμως μου προκάλεσε ξεχωριστή συγκίνηση. Η έρευνα που έχω κάνει αναβίωσε μπροστά στα μάτια μου τα πρώτα βήματα των νεοελληνικών μελετών στη σοβιετική Ρωσία, που τελικά άργησαν πολύ να ορθοποδήσουν. Θα ήθελα λοιπόν να τιμήσω αυτή την προδρομική προσπάθεια, καθώς και τη γενναιόδωρη χειρονομία συναδελφοσύνης εκ μέρους του Γιώργου Σαββίδη που μου προσέφερε το εκκινητήριο έναυσμα.
Μου είχε πει ότι στο αρχείο Καβάφη υπάρχουν δύο γράμματα από τη Μόσχα και μου έδωσε τις φωτοτυπίες τους. Αργότερα η ευγενική προσφορά του Βάσια Τσοκόπουλου έθεσε στη διάθεσή μου μια αντίστοιχη δέσμη επιστολών από το αρχείο του Δ. Βουτυρά. Τέλος, αρκετά στοιχεία απέδωσε και η δική μου αναζήτηση στα λογοτεχνικά αρχεία της Μόσχας. Με αυτά τα δεδομένα μπορούμε να γνωρίσουμε έναν άνθρωπο που έκανε πολλά σχέδια για τη μελέτη και τις μεταφράσεις της σύγχρονης ελληνικής λογοτεχνίας στη Ρωσία.
Το όνομα και το επίθετό του είναι Τιμοφέι Γκλύκμαν (όνομα πατρός: Αβραάμ). Οι πρώτες λογοτεχνικές συνεργασίες του με το ψευδώνυμο «Τιμοφέι Γκρεκ» στέλνονται το 1908 στην Πετρούπολη από τη Βεσσαραβία. Τα επόμενα ίχνη του, ύστερα από χάσμα πολλών χρόνων, εντοπίζονται στη Μόσχα: Υπηρετεί στο βιβλιογραφικό τμήμα του Ραδιοφωνικού Σταθμού και συνεργάζεται ­ ως μεταφραστής ­ με τις «Λογοτεχνικές εκδόσεις». Εκτός από τα γαλλικά και τα ελληνικά που χρησιμοποιούσε στην αλληλογραφία του, ήξερε, όπως αναφέρει ο ίδιος, γερμανικά και ιταλικά και αναλάμβανε όποιες μεταφράσεις τού ζητούσαν.
Σαν ένα μυθιστόρημα σε συνέχειες διαβάζεται το χρονικό της έκδοσης ενός βιβλίου. Συγγραφέας ο ιταλός κομμουνιστής, πολιτικός πρόσφυγας στη Μόσχα Αρτούρ Καρότι. Τίτλος: «Μικρή στρατιώτισσα ενός μεγάλου στρατού». Θέμα: Οι αγώνες των αμερικανών ανθρακωρύχων ­ κρίνεται χρήσιμο, αλλά το κείμενο έχει αδυναμίες και η μετάφραση ανατίθεται σε έναν έμπειρο μεταφραστή, τον Τ. Γκλύκμαν. Η σειρά των σχετικών εγγράφων είναι πολύ αποκαλυπτική για την ατμόσφαιρα του χώρου. Θυμίζει τις σατιρικές σελίδες για τα λογοτεχνικά ήθη της Μόσχας του Μεσοπολέμου στο γνωστό μυθιστόρημα του Μ. Μπουλγκάκοφ «Ο Μετρ και η Μαργαρίτα». Και αφορά την περίοδο '29-'30, που προηγείται άμεσα της αλληλογραφίας του Γκλύκμαν με τον Καβάφη και τον Βουτυρά.
Οι αιτήσεις του Γκλύκμαν αναφέρονται στην παράταση της προθεσμίας που του δόθηκε «λόγω ασθενείας» και στην προκαταβολή «λόγω μεγάλης ανάγκης». Βρίσκουμε τη διεύθυνσή του (στην αλληλογραφία βλέπαμε μόνο τον αριθμό ταχυδρομικής θυρίδας) έξω από τη Μόσχα, στο χωριό Βισνιακί. Στα γράμματα προς τον Βουτυρά ο Γκλύκμαν επανειλημμένα μνημονεύει ότι μένει στην εξοχή και γίνεται φανερό ότι η μεγάλη απόσταση από την πόλη τού δημιουργεί, λόγω της κλονισμένης υγείας του, αρκετές δυσκολίες.
Αφού παρακολουθήσουμε έναν σκληρό αγώνα για μια πολύ μικρή δουλειά, με ιδιαίτερη μάλλον συμπάθεια θα αντικρίσουμε την επίμονη προσπάθεια του Γκλύκμαν να ανοίξει ένα άλλο κεφάλαιο στη ζωή του, ένα παράθυρο προς την Ελλάδα. Με την ενθάρρυνση του γάλλου ελληνιστή Louis Roussel έρχεται σε επικοινωνία με έλληνες συγγραφείς. Εκτός από τα δύο γράμματα προς τον Καβάφη, που έδωσαν την αφορμή για την έρευνα, έχουμε τώρα και 11 γράμματα προς τον Βουτυρά. Πολύ πιθανόν γράμματα του Γκλύκμαν να σώζονται και σε άλλα αρχεία ελλήνων συγγραφέων του Μεσοπολέμου. Γνωρίζουμε, λ.χ., ότι αλληλογραφούσε με τον Τέλλο Αγρα: με τη Σοφία Μπόρα, που τακτοποιεί τα σπαράγματα του αρχείου του στο ΕΛΙΑ, βρήκαμε και στο σημειωματάριο του Αγρα και σε έναν κατάλογο ξένων ελληνιστών, που κρατούσε, το όνομα και τη διεύθυνση του Γκλύκμαν. Είχε γράψει και στη Γαλάτεια Καζαντζάκη.
Δηλώνει ότι είναι φιλόλογος-ελληνιστής (εννοείται μάλλον κλασικός φιλόλογος), πρόσφατα άρχισε να ασχολείται με τη νεοελληνική λογοτεχνία («θαυμάσια» - θα γράψει στον Καβάφη) και θέλει να την κάνει γνωστή στην πατρίδα του με μελέτες και μεταφράσεις. Μεταξύ άλλων σκέφτεται να συγκεντρώσει υλικό για μια ανθολογία ελληνικού διηγήματος. Εχει όμως σοβαρές δυσκολίες με τα ελληνικά βιβλία. Στη Μόσχα δεν υπάρχουν, και δεν υπάρχει επίσης καμία δυνατότητα παραγγελίας από το εξωτερικό. Σημειώνει ότι αναγκάζεται να απευθύνει έκκληση για βοήθεια στους ίδιους τους έλληνες συγγραφείς και, ευτυχώς, βρίσκει ανταπόκριση.
Βρήκε άραγε ανταπόκριση από τον Καβάφη; Πήρε καμιά από τις δικές του συλλογές; Ας θυμηθούμε τη μαρτυρία του Σαρεγιάννη για τους δισταγμούς που ένιωθε ο Καβάφης προτού αποφασίσει να στείλει κάτι δικό του σε ξένα χέρια για τις πληροφορίες που προσπαθούσε να συγκεντρώσει σχετικά με τον υποψήφιο παραλήπτη. Πώς όμως να έβρισκε τις πληροφορίες που θα ήθελε από τη Μόσχα;
Η κάρτα που έστειλε ο Γκλύκμαν στον Καβάφη (14.10.1931) στη διεύθυνση της Αλεξανδρινής Τέχνης έμεινε αναπάντητη. Του ξαναγράφει ύστερα από δύο μήνες στη διεύθυνση του σπιτιού του, στην οδό Lepsius. Την έχει πάρει από τον Τ. Αγρα μαζί με πολύ θερμή σύσταση, την οποίαν και παραθέτει: «Ποιητής, βαθύτατα εκτιμώμενος για το πολυσύνθετο και άριστο περιεχόμενο του έργου του, είναι ο Αλεξανδρινός κ. Κ. Π. Καβάφης. Γράψετε σ' αυτόν· θα Σας στείλει το έργο του. Ο κατ' εξοχήν πολιτισμένος αυτός άνθρωπος ημπορεί επίσης, αν τον παρακαλέσετε, να φροντίσει να Σας σταλή και το Εγχειρίδιον περί της Νεοελληνικής Λογοτεχνίας του κ. Αρ. Καμπάνη ­ χρησιμότατο βιβλίο για Σας...».
Αλλο γράμμα του Γκλύκμαν στο αρχείο Καβάφη δεν υπάρχει. Φαίνεται ότι δεν το επιχείρησε ξανά.
Αντίθετα η ανταπόκριση του Βουτυρά ήταν αμεσότατη: στέλνει στον Γκλύκμαν τα βιβλία του, εκείνος απαντά με ενθουσιώδη σχόλια. Του άρεσαν ιδιαίτερα οι συλλογές «Η επανάσταση των ζώων» και «Ζωή αρρωστεμένη»: «Το διάβασμα των βιβλίων σας έχει γίνει για μένα μια χρεία». Απαριθμεί τα βιβλία του Βουτυρά που του λείπουν ακόμη, ζητά την αυτοβιογραφία του ­ θέλει να έχει μια απόλυτα ολοκληρωμένη εικόνα της λογοτεχνικής πορείας του. Η αλληλογραφία τους τακτική, ο τόνος όλο και θερμότερος.
Το τελευταίο γράμμα του Γκλύκμαν έχει την ημερομηνία 20.2.33. Ανησυχεί για τη σιωπή του Βουτυρά: «Μην είσαι άρρωστος;». (Κάπως σπαραχτικά ηχεί αυτή η φράση όταν γνωρίζεις ότι τη γράφει ένας ετοιμοθάνατος.) Για τον εαυτό του γράφει ότι είναι «πάντα άρρωστος» και περιμένει το καλοκαίρι: «Δεν μπορώ να υποφέρω το κρύο». Στενοχωριέται γιατί λόγω της αρρώστιας καθυστερούν οι δουλειές του ­ μεταφράσεις και μελέτες. Η μελέτη όμως για τη σύγχρονη ελληνική λογοτεχνία φαίνεται να έχει προχωρήσει αρκετά, παρ' όλο που από την Ελλάδα δεν έλαβε κανένα σχετικό βιβλίο. Το γράμμα τελειώνει με ένα χαρούμενο υστερόγραφο: προτού προλάβει να το στείλει («μένω στο σπίτι σήμερα γιατί είμαι αδιάθετος από προχθές, και κατοικώ, όπως γνωρίζεις, στην εξοχή») ­ «να τον τον υιόν μου που γυρίζει απ' τη Μόσχα και μου φέρνει το βιβλίο σου... σ' ευχαριστώ. Θα διαβάσω το βιβλίο αμέσως και με πολύ ενδιαφέρον».
Μια κάρτα (30.5.33) σταλμένη από τον γιο του πληροφορεί τον Βουτυρά ότι ο Τ. Γκλύκμαν πέθανε στις 10.5.33 από φυματίωση. Στις 15.7.33, απαντώντας μάλλον σε συλλυπητήρια επιστολή του Βουτυρά, ο Ε. Γκλύκμαν θα του γράψει μεταξύ άλλων ότι ο πατέρας του πάντα σκεφτόταν να κάνει ένα ταξίδι στην Ελλάδα και να τον γνωρίσει από κοντά, αλλά πρώτα ήθελε να μεταφράσει τα βιβλία του που αγαπούσε πολύ.
Θα είχε ενδιαφέρον να αναζητούσε κανείς το προσωπικό αρχείο του Γκλύκμαν, τα γράμματα που είχε πάρει τότε από έλληνες συγγραφείς. Δεν το έχω επιχειρήσει και αμφιβάλλω κατά πόσο στα σκληρά χρόνια που ακολούθησαν ήταν δυνατόν να διατηρηθεί μια αλληλογραφία με το εξωτερικό. Πολύ αμφίβολο είναι αν θα επιζούσε και ο ίδιος. Σαν μια έμμεση επιβεβαίωση αυτών των πικρών σκέψεων διάβασα σε ένα δοκίμιο του Ι. Μπρόντσκι την εξής πληροφορία: Το 1937 στη Μόσχα κυκλοφόρησε η ανθολογία της αγγλικής ποίησης «Από τον Μπράουνιγκ μέχρι των ημερών μας» και σχεδόν όλοι οι μεταφραστές μαζί με τον συντάκτη Μ. Γκούτνερ είχαν συλληφθεί· κάποιοι από αυτούς χάθηκαν για πάντα.
Εχουμε στα χέρια μας το χρονικό μιας ανεκπλήρωτης τελικά προσπάθειας, κάτι που μένει έξω από την ιστορία της λογοτεχνίας, ωστόσο ρίχνει ένα πλάγιο φως στα συμφραζόμενα όσων την απαρτίζουν.