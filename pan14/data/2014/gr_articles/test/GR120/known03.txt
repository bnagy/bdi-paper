Ηταν μια από τις ωραίες ανακαλύψεις στην έρευνα που κάνω με τους φοιτητές μου στο Πανεπιστήμιο Ιωαννίνων. Μελετώντας τα ελληνικά λογοτεχνικά περιοδικά του 19ου και του 20ού αιώνα και ανιχνεύοντας την παρουσία της ρωσικής λογοτεχνίας (μεταφράσεις, δοκίμια, πληροφορίες) διαπιστώσαμε πως η προβολή της ρωσικής λογοτεχνίας στην Ελλάδα αρχίζει πάρα πολύ νωρίς, με το ξεκίνημα των λογοτεχνικών περιοδικών, σε σημαντικό μάλιστα βαθμό έρχεται όχι από τη Δύση (όπως είναι, θα έλεγε κανείς, η κρατούσα γνώμη), αλλά απευθείας από τη Ρωσία, με την πολύτιμη συνδρομή των εκεί ελλήνων λογίων. Η συγκομιδή και αποτίμηση της προσφοράς τους έγινε τελικά (παράλληλα με άλλους, φιλολογικούς, σκοπούς) μία από τις κινητήριες δυνάμεις μας, η αποκατάσταση της αλήθειας και η απόδοση της οφειλόμενης αναγνώρισης και δικαιοσύνης.
Φυσικό είναι να προκαλεί ιδιαίτερο ενδιαφέρον και η επαφή με ζωντανές ανθρώπινες περιπτώσεις. Ετσι μια σειρά δημοσιεύσεων στο περιοδικό «Ελληνική Επιθεώρηση» μας χάρισε τη γνωριμία με μια νέα ελληνίδα διανοούμενη, την Αννα Σταματελάτου, από την Οδησσό. Τη συνεργασία της με το περιοδικό την ξεκινά ενώ σπουδάζει στο Πανεπιστήμιο Αθηνών και τη συνεχίζει επιστρέφοντας στη Ρωσία. Κράτησε έξι χρόνια, προτού ξεσπάσει ο Πρώτος Παγκόσμιος Πόλεμος και κοπούν οι επικοινωνίες, και παρουσιάζει εντυπωσιακή εσωτερική εξέλιξη με πολύ δυναμική πρόθεση και ικανότητα παρέμβασης. Μας κάνει να αναλογιστούμε τον προβληματισμό που απασχολεί τη σημερινή έρευνα σχετικά με τη θεματολογία της διασποράς: διπλή πολιτισμική υπόσταση σαν πηγή πνευματικού εμπλουτισμού, διεύρυνσης της οπτικής γωνίας, αναπτυγμένης συγκριτικής προσέγγισης στα εγχώρια πάτρια φαινόμενα.
Στην «Ελληνική Επιθεώρηση» (Μάρτιο του 1909) βρίσκουμε το ακόλουθο σημείωμα: «Ανεχώρησε τον περασμένο μήνα εις την ιδιαιτέραν αυτής πατρίδα Οδησσόν η τελειόφοιτος της Φιλολογίας εν τω Εθνικώ Πανεπιστημίω Δνις Αννα Σταματελάτου. Θα συμπληρώση τας σπουδάς της εν Οδησσώ τελειοποιουμένη εν τω κλάδω της Βυζαντινολογίας και λαμβάνουσα δίπλωμα εκ της σχετικής Σχολής. Η "Ελληνική Επιθεώρησις" εξησφάλισε τακτικήν συνεργασίαν της πολυτίμου κόρης, ήτις θα δίδη κυρίως εικόνα του βίου του εν Ρωσία Ελληνισμού». Περίπου ένα χρόνο πριν ως φοιτήτρια η Σταματελάτου είχε παρακολουθήσει στο Πανεπιστήμιο την τιμητική εκδήλωση για τη σαραντάχρονη θητεία του καθηγητή Γ. Μιστριώτη και αποτύπωσε, σε αυστηρή καθαρεύουσα, τις εντυπώσεις της με μια ανταπόκριση που τελείωνε ως εξής:
«Είτα εν μέσω αληθούς φρενίτιδος ενθουσιασμού ανήλθεν επί το βήμα ο Κος Μιστριώτης, όστις με παλλομένην εκ συγκινήσεως φωνήν εξηγεί την επιστημονικήν του δράσιν παροτρύνων την νεολαίαν εις μεγάλα έργα, ποιεί το εγκώμιον των Ελλ. Γραμμάτων και τελειώνει τον ωραίον αυτού λόγον αποταθείς προς τους φοιτητάς διά των επομένων.
"Υμείς, ω ευγενείς πασών των σχολών νέοι, υπέρ ων πολλάκις ηγωνισάμεθα, χωρείτε ευέλπιδες εις την σταδιοδρομίαν υμών, διότι προς πολλοίς άλλοις κατέχομεν τα δύο κέντρα του πολιτισμού, την Ακρόπολιν και τον Γολγοθάν, η δε Ελλάς είνε η μήτηρ των ιδεών, αίτινες, ως αι ψυχαί των ανθρώπων και ο Θεός, είνε αθάνατοι".
Παταγώδη χειροκροτήματα εκάλυψαν τον λόγον του Κου Μιστριώτου, τον οποίον οι φοιτηταί συνόδευσαν μέχρι της οικίας του και απεχαιρέτησαν ζητωκραυγάζοντες και ασπαζόμενοι την δεξιάν».
Λίγο προτού φύγει από την Αθήνα η Σταματελάτου δημοσιεύει ένα άλλο κείμενο, «Ο Ελληνισμός εν Ρωσσία», όπου μνημονεύονται και η μακραίωνη ιστορία των ελληνικών κοινοτήτων στη νότια Ρωσία και οι κίνδυνοι εκφυλισμού της εθνικής συνείδησης που διατρέχει εκεί ο σύγχρονος ελληνισμός, αλλά και συγκεκριμένα προβλήματα στον χώρο της εκπαίδευσης όπου και η ίδια σε λίγο θα υπηρετήσει ως καθηγήτρια στην Ελληνική Εμπορική Σχολή της Οδησσού.
Από εκεί και πέρα οι συνεργασίες που στέλνει από τη Ρωσία μάς επιτρέπουν να διακρίνουμε ραγδαία μεταβολή και στο γλωσσικό και στις κοσμοθεωρητικές αντιλήψεις της. Σχετικά με το γλωσσικό, πέρα από τη φανερή μετατόπιση από την καθαρεύουσα (και τον ρητορικό στόμφο) προς τη δημοτική (και την εκφραστική λογική διαύγεια), όλη η προβληματική της γύρω από τα θέματα της τέχνης και της ζωής, των στόχων και των μέσων της εκπαίδευσης δηλώνει προσήλωση στο παλλόμενο παρόν και τις ανάγκες του, στην προτεραιότητα της ζωής έναντι της αφηρημένης θεωρίας. Υποστηρίζει την «απλοποίησι της γλώσσης μας για να σωθή και η εκπαίδευσίς μας από την σχολαστικότητα στην οποία κοντεύει να πνιγή και να μη έχουμε πια αυτό το βαρετό, μα την αλήθεια, ζήτημα της γλώσσης μας».
Περνώντας στο πεδίο της λογοτεχνίας παρατηρεί πως οι εποχές ακμής με «καινούργιο πνεύμα, καινούργια ζωή, καινούργια δύναμη» και σημαντικά έργα ­ αν όχι παγκόσμιας εμβέλειας, πάντως μεγάλης αξίας για το έθνος ­ σημαδεύονται από μια ανανεωμένη, ρεαλιστικότερη προσέγγιση της σύγχρονης πραγματικότητας, «της ολόγυρα ζωής», καθώς και «με την βασιλεία της γλώσσας του λαού». Δίπλα στα παραδείγματα από την παγκόσμια λογοτεχνία (Ντάντε, Σερβάντες, Σαίξπηρ, Πούσκιν, Γκόγκολ) αναφέρει και τα ελληνικά: «... και στην καινούργια μας Ελλάδα η αληθινή, εμπνευσμένη μας δημιουργία αρχίζει με την αγάπη προς το παρόν ­ υπό την ευρυτάτην της λέξεως σημασίαν ­ του λαού μας μαζί με την επικράτηση της δημοτικής. Αν δεν συνέβαινε αυτό θα είχαμε άραγε Σολωμό, Βαλαωρίτη, Παλαμά, Σκίπη, θα είχαμε Ψυχάρη, Καρκαβίτσα, Παπαδιαμάντη; Δεν θα ήταν ως σήμερα η ποίησίς μας ψευδοκλασσική; Υπερ-ρομαντική;».
Τα παραθέματα ανήκουν σε επιστολές της που δημοσιεύτηκαν το 1912, ενώ τον προηγούμενο χρόνο στο δοκίμιό της σε δύο συνέχειες «Η νέα μας φιλολογία και η ζωή» αναλύει τον ρόλο που μπορεί και πρέπει να παίξει η λογοτεχνία στη διαπαιδαγώγηση του λαού, στη σωστή διαμόρφωση, από τα παιδικά χρόνια, του ανθρώπινου χαρακτήρα, στην προετοιμασία του για τις δοκιμασίες που μέλλεται να αντιμετωπίσει (με τη γνώση για τις ατέλειες της πραγματικότητας που τον περιμένει έξω από το σπίτι, για «το τραγικόν εν τη ζωή», για «την ανάμιξη του καλού και του κακού εις την φύσιν και εις την ανθρωπότητα»): «Κατ' αυτόν τον τρόπον διδάσκεται η αγάπη προς την εργασίαν, την πρόοδον, την έρευναν και συγχρόνως δίδεται το αντίδοτον εις τα δηλητήρια της ζωής ­ της εποχής μας τον υπέρμετρον ατομισμόν και εγωισμόν ­, η συμπάθεια, η φιλανθρωπία, το ανθρώπινο ιδεώδες». Ως «αριστουργήματα βγαλμένα από την δική μας την τωρινή ζωή», ικανά να λειτουργήσουν ως αντίδοτα, αναφέρει ενδεικτικά «την Φόνισσαν, τον Ζητιάνον»...
Η έμφαση δίνεται στην ανάγκη διδασκαλίας στο σχολείο της σύγχρονης λογοτεχνίας που θα έφερνε «τη γεύση της ζωής» ­ «όχι όμως ως ανάγνωσις μερικών διηγημάτων, αλλ' ως μελέτη έργων εις τα οποία παρουσιάζονται χαρακτήρες, αρνητικοί και θετικοί, παρμένοι από την ελληνική ζωή ως είνε οι των έργων Παπαδιαμάντη, Καρκαβίτσα, Ξενόπουλου, Νιρβάνα· ­ όχι ως αποστήθισις μερικών ποιημάτων, όπως γίνεται τώρα, αλλά ως βαθεία κατανόησις ελλήνων ποιητών, ως είνε ο Σολωμός, Βαλαωρίτης, Παλαμάς... Θα βοηθήση ­ έστω και αργά ­ ο Ελλην... να εννοήση την θέσιν του εις την Ελλ. πολιτείαν, την Ελλ. κοινωνίαν ως νέος Ελλην· μπορεί δε να βοηθήση διότι η νεοελληνική φιλολογία ­ το σπουδαιότερόν της μέρος ­ είναι ό,τι λέγει ο Παλαμάς διά τον εαυτόν του ­ "είμαι ποιητής του καιρού μου και του γένους μου"».
Προβάλλοντας την ανάγκη μεταρρυθμίσεων στην εκπαίδευση (καταδικάζεται και η «νεκρή» διδασκαλία των αρχαίων συγγραφέων ­ «από απόψεως γραμματικής μόνον και συντακτικού» ­ που παρεμποδίζει την επίδρασή τους «επί του νου και των αισθημάτων»), έχει απόλυτη επίγνωση πόσο μακρύς και δύσκολος θα είναι ως εκεί ο δρόμος και προτείνει άμεση εφαρμογή ρεαλιστικών, προσιτών μέτρων ­ τη διάδοση της νέας ελληνικής λογοτεχνίας, την ίδρυση βιβλιοθηκών και μικρών φιλολογικών συλλόγων, «σκοπός των οποίων είνε η διά διαλέξεων, παραστάσεως δραμάτων, κωμωδιών, γνωριμία με την Ελληνικήν πνευματικήν κίνησιν». Τα μέτρα αυτά θεωρούνται ιδιαίτερα αναγκαία για τον ελληνισμό της διασποράς ως πολύτιμα μέσα εθνικής αυτογνωσίας, ως αντιστάθμισμα στην πίεση του ξένου περιβάλλοντος. Ωστόσο η σχέση με τους ξένους, και ειδικά με τους ξένους πολιτισμούς, αποκτά τώρα έναν πλουσιότερο φωτισμό. Συνυπολογίζει το λαμπρό δημιούργημα του 19ου αιώνα, χαρακτηριστικού, όπως λέει, για την απεριόριστη ελευθερία του πνεύματος, την ακατανίκητη τάση προς τη γνώση, την «ποίησην της σκέψεως», την κριτική. Η ξένη πείρα θεωρείται ωφέλιμη και ευεργετική, κατατοπιστική για «τους αγώνας προς λύσιν διαφόρων καταπονούντων την ψυχήν ζητημάτων»...
Οι τοποθετήσεις αυτές αποκαλύπτουν βιωμένη γνώση του ελληνικού πνευματικού χώρου και ειδικά της εκπαίδευσης, αλλά και την ισχυρή σφραγίδα της ρωσικής παιδείας, της επίδρασης που έχει δεχτεί από την κλασική ρωσική λογοτεχνία. Τα διδάγματα αυτά προσπαθεί να τα μεταφέρει στις σελίδες της «Ελληνικής Επιθεώρησης» με σειρά από μεταφράσεις (Τουργκένιεφ, Ντοστογέφσκι, Γκόρκι, Κουπρίν) και με τα δοκίμιά της, όπως «Η τραγωδία του Τολστόι» και «Ολίγες γραμμές για τη ρωσική λογοτεχνία» (σε τέσσερις συνέχειες). Το τελευταίο συμπληρώνει μια σειρά από δοκίμια «περί ρωσικής φιλολογίας» που είχαν δημοσιευτεί σε ελληνικά περιοδικά του 19ου αιώνα. Το κύριο βάρος πέφτει εδώ αποκλειστικά στη διαμόρφωση και στην πορεία της ρωσικής λογοτεχνίας των νέων χρόνων, ξεκινώντας από τον 18ο αιώνα. Χωρίς να υπάρχουν άμεσοι παραλληλισμοί με τα ελληνικά πνευματικά πράγματα, τα ιστορούμενα σαφώς προσφέρονται για μια συγκριτική ανάγνωση και δραστικά συμπεράσματα.
Η εικόνα είναι αρκετά πλήρης και διακλαδωμένη, τεκμηριωμένη με αναφορές σε ρωσικές και ξένες γραμματολογικές πηγές. Δεν παρουσιάζει προσωπική πρωτυπία απόψεων, προσλαμβάνεται όμως μια σοβαρή και έγκυρη προσπάθεια ενημέρωσης για θέματα και πρόσωπα που βρίσκονταν εκείνη την εποχή στο επίκεντρο πλέον των ενδιαφερόντων της ελληνικής καλλιτεχνικής διανόησης.
Το δοκίμιο αυτό στην «Ελληνική Επιθεώρηση» φαίνεται πως πράγματι αποβαίνει τελευταίο. Ο πόλεμος του 1914 θα θέσει τέρμα σε μια σειρά από εμπνευσμένες και πολύπλευρες συνεργασίες της Σταματελάτου, από τις οποίες θα άξιζε να ξεχωρίσουμε επίσης τα φεμινιστικά της άρθρα, στο πλευρό της εκδότριας του περιοδικού Ευγενίας Ζωγράφου (κάνοντας απολογισμό της ανοιχτής συζήτησης για τη χειραφέτηση της Ελληνίδας, η Ζωγράφου είχε υπογραμμίσει ειδικά «την μεγάλην θετικότητα και πρακτικότητα» των απόψεων της Σταματελάτου). Αξιόλογες είναι και οι πρώτες πεζογραφικές της απόπειρες (με φεμινιστική πάλι απόχρωση) που έδιναν αρκετές υποσχέσεις.
Μετά το 1914 ίχνη της Αννας Σταματελάτου δεν εντοπίζονται από τις φιλολογικές έρευνές μας. Φαίνεται πως ήρθε στην Ελλάδα όχι αμέσως μετά την επανάσταση του 1917, όπως χιλιάδες Ελληνες από τη νότια Ρωσία, αλλά κάπου κοντά στον Δεύτερο Παγκόσμιο Πόλεμο. Τότε το όνομά της εμφανίζεται σε κάποιο συμβούλιο των εκ Ρωσίας Ελλήνων. Η σύντομη γνωριμία με τα κείμενά της μου άφησε την εντύπωση μιας ανεκπλήρωτης αξιόλογης δημιουργικής δυνατότητας, ενός αξιοπρόσεκτου παραδείγματος γόνιμης δυναμικής παρουσίας στον χώρο της ελληνικής διασποράς: φωτεινό μυαλό, ρεαλιστική ματιά, μαχητική τοποθέτηση, και κρίμα που δεν μπόρεσε να προσφέρει σε πιο μεγάλη διάρκεια. Επειδή η έρευνά μας βρίσκεται ακόμη στην πορεία και τα βιογραφικά στοιχεία για την Αννα Σταματελάτου που διαθέτουμε προς το παρόν είναι ελάχιστα, κάθε σχετική προσφορά ενημέρωσης θα γίνει δεκτή με πολλή ευγνωμοσύνη.