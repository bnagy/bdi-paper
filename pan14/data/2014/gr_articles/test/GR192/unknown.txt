Ο μπαρμπα-Γιάννης Κανατάς υπήρξε ο πιο γνωστός τύπος της Αθήνας του 19ου αι. αλλά βεβαίως δεν ήταν ο μόνος. Σε επίπεδο πολύ πιο εύθυμο, πιο λαϊκίστικο, όπως θα λεγόταν σήμερα, κινήθηκε ο περίφημος Λελέκος.
Ο Λελέκος ήταν δάσκαλος αλλά εφάμιλλος μορφών που αργότερα απαθανάτισε στην Κεντρική Ευρώπη ο Γιάροσλαβ Χάσεκ, τσάκισε στο ξύλο ένα μαθητή του και έτσι βρέθηκε στην ανάγκη να μετοικήσει από το χωριό, όπου υπηρετούσε, στην Αθήνα. Στην πρωτεύουσα κατόρθωσε να διορισθεί στη Βιβλιοθήκη της Βουλής. Εκεί δεν ασχολήθηκε αποκλειστικώς με τα τρέχοντα: έχοντας τάσεις λογίου και θαυμασμό προς τη δημοτική παράδοση, συνέλεγε και δημοσίευε τραγούδια του ελληνικού λαού ­ μόνο που τα συμπλήρωνε... στην καθαρεύουσα βεβαίως κατά το δοκούν. Αλησμόνητο, λοιπόν, το τέλος που «συνέγραψε και συνέθεσε» στο τραγούδι της Αργύρως, ωραίας βοσκοπούλας ορεινής περιοχής, την οποία είχε αγαπήσει νεαρός ομότεχνος.
Ο Λελέκος δεν ήταν δυνατόν να παραδεχθεί πως η Αργύρω είχε υποκύψει στη γοητεία του φίλου της και, συνεπώς, έδωσε το εξής τέλος στο τραγούδι: Οταν όμως ο πλάνος ο έρως / της υπείσχετο ρόδινον θέρος / και υπέρ ολολεύκους ελπίδας / επωχείτο βροντών τας ακίδας, / αύτη ήρχετο γύρω - τριγύρω / η βαθύφρων και σύννους Αργύρω.
Για καιρό η Αθήνα γελούσε με τη φρονιμάδα της Αργύρως, που κατά τον Λελέκο είχε κατορθώσει να αποφύγει το αναπότρεπτον, αλλά, πέρα από αυτό, μέρος της κοινής γνώμης διαισθάνθηκε ότι η βοσκοπούλα, που όλο και γυρόφερνε το «ζήτημα» αποφεύγοντας να ασχοληθεί με αυτό ριζικά, αποτελούσε mutatis mutandis εικόνα των Ελλήνων, οι οποίοι δεν θέλουν να θίξουν και να λύσουν προβλήματα καίρια της οντότητάς τους. Εκεί οφείλεται άλλωστε και η δόξα του Λελέκου, που κράτησε σχεδόν ίσαμε τους Βαλκανικούς Πολέμους. Εκτός από το ότι ήταν ­ παρά τον τόνο που χαρακτήριζε τις βασικές του εκδηλώσεις ­ είδος πρωτοπόρου όσον αφορά την ενασχόληση με θέματα που στη συνέχεια αποδείχτηκαν σημαντικά, εξέφραζε στην ουσία την εσωτερική φύση του Νεοέλληνα, για τον οποίο μεγάλη σημασία έχει να μην παρουσιάζει χάσματα η κοινωνική συνοχή ­ εξ ου και με κάθε τρόπο εξοικονομεί καταστάσεις, παράλογες έστω. Ενδεικτική επί του προκειμένου περίπτωση αποτελούν οι εθνικοί μας χαρακτηρισμοί: Γιατί Ελληνες και Ρωμαίοι / Ρωμιοί;
Το θέμα έχει σημασία, η οποία ήδη γίνεται κατανοητή και μέσα στη χώρα μας αλλά και έξω από αυτήν. Πράγματι, πολλοί λαοί είναι εκείνοι που ερίζουν για ό,τι από εμάς πολιτιστικώς κληροδοτήθηκε· άλλοι προσπαθούν να κρατήσουν την κληρονομιά μας από την Αρχαιότητα και άλλοι εκείνη του Μεσαίωνα. Υπό αυτό το πρίσμα μπορεί άλλωστε να ερμηνεύσει κανείς και την παλιά σύγκρουση στην Ανατολική Ευρώπη που σήμερα έχει έρθει ξανά στην επιφάνεια: οι Πολωνοί μα και οι Τσέχοι θεωρούν εν πολλοίς τους εαυτούς τους συνεχιστές της αρχαίας ελληνικής παράδοσης ενώ οι Ρώσοι, παρά τις προσπάθειες του Μεγάλου Πέτρου και των κατά καιρούς επιγόνων του, της δικής μας μεσαιωνικής. Κατά την εξέλιξη άλλωστε της σχετικής αντιπαράταξης, ενδιαφέρον παρουσιάζει η πεποίθηση Πολωνών ιδίως που δεν διστάζουν να διατυπώσουν σε στιγμές οικειότητας ότι ένας από τους αρχικούς σπινθήρες της πιο γνωστής μορφής του σοσιαλισμού πρέπει να αναζητηθεί σε νοοτροπία συμφυή στην ανατολική εκδοχή του χριστιανισμού!
Βεβαίως όλα αυτά αποτελούν θέματα που ­ κατά πάσα πιθανότητα ­ θα απασχολήσουν τους ιστορικούς του μέλλοντος. Οσον όμως αφορά τα καθ' ημάς, το ζήτημα παραμένει: Γιατί οι Νεοέλληνες πολιτισμικώς και ιδεολογικώς είναι και Ελληνες και Ρωμαίοι / Ρωμιοί; Μπορεί τώρα να δοθεί απάντηση οριστική στο ερώτημα;
Οσοι ασχολούνται, ακροθιγώς έστω, με το ζήτημα αρχίζουν την προσέγγισή του από τις ανατολικές, δηλαδή τις μικρασιατικές, παρυφές του ελληνικού κόσμου. Και όμως, ο καλύτερος δίαυλος αντιμετώπισης του προβλήματος βρίσκεται σε βιβλίο που έγραψε αυτοκράτορας του 10ου αι., ο Κωνσταντίνος Ζ' ο Πορφυρογέννητος, για τον γιο και διάδοχό του. Μιλώντας λοιπόν εκεί ο μονάρχης για τους κατοίκους της νότιας εσχατιάς της Πελοποννήσου, χαρακτηρίζει συλλήβδην στην ουσία τους κατοίκους της Ελλάδας Ρωμαίους. Με άλλα λόγια, ο αυτοκράτορας και συγγραφέας αφαίρεσε από τον όρο Ρωμαίος οποιαδήποτε εθνική σημασία και τον προσέδωσε στον πληθυσμό της δικής μας χώρας, επεκτείνοντάς τον μάλιστα χρονικώς σε εποχές κατά τις οποίες η τελευταία ­ κατά τεκμήριο τουλάχιστον ­ δεν είχε ουσιαστικές σχέσεις με την ιταλική πόλη.
Βεβαίως, την ίδια περίοδο, στο «κλείσιμο» δηλαδή της πρώτης μ.Χ. χιλιετίας, οι όροι Ρωμαίος (Romanus) και Ρωμανία (Romania / Romanie) παρέμειναν δημοφιλείς στη Δύση, όπου χαρακτηρίζονταν έτσι είτε προσωπικότητες που θεωρούσαν τους εαυτούς τους πολιτιστικούς ή και πολιτικούς διαδόχους των αρχαίων αυτοκρατόρων ή και ολόκληρες περιοχές, τμήματα παλιότερα της αυτοκρατορίας, οι ιθύνοντες των οποίων ήθελαν να ξαναζωντανέψουν τη χρήση της λατινικής γλώσσας και να διαφοροποιηθούν από το περιβάλλον το οποίο θεωρούσαν κατώτερο πολιτιστικώς. Πουθενά όμως ο όρος δεν υπήρξε τόσο αγαπητός, τόσο «λαϊκός» όσο στη Χερσόνησο του Αίμου και, γενικώς, την καθ' ημάς Ανατολή. Απόδειξη μπορεί να θεωρηθούν οι λέξεις Ρούμελη (= χώρα των Ρωμαίων, στην οθωμανική τουρκική) μα και Ρουμανία, που σημαίνει το ίδιο και χρησιμοποιήθηκε και για άλλους λόγους αλλά και διότι η χώρα αυτή θεωρήθηκε για καιρό λόγω των Φαναριωτών που την κυβέρνησαν κληρονόμος της ελληνικής μεσαιωνικής παράδοσης. Γιατί όμως έχουν έτσι τα πράγματα;
Νομικώς το θέμα είναι λυμένο: το 212 ο Καρακάλλας, αυτοκράτορας στη Ρώμη, έκανε ρωμαίους πολίτες όλους τους ελεύθερους κατοίκους του κράτους ώστε να εισρεύσουν στο δημόσιο ταμείο φόροι που ως τότε κατέβαλλαν μόνο οι πρώτοι. Η επίγνωση όμως του γεγονότος αυτού δεν ερμηνεύει το γιατί οι Ελληνες αποδείχθηκαν, στο πέρασμα των αιώνων, πολύ πιο «φανατικοί» Ρωμαίοι από όσο οι οιονεί αυθεντικοί.
Και δεν το ερμηνεύει διότι, πέρα από τα συγγράμματα ορισμένων, Γερμανών ιδίως, ερευνητών του 19ου αιώνα, λείπουν ακόμη από τη βιβλιογραφία έργα βάσει των οποίων θα ήταν δυνατόν να δοθεί απάντηση σε ουσιώδη ερωτήματα σχετικά με την ως το έτος 1000 ιστορία της Ευρώπης, όπως:
­ Ποιες υπήρξαν οι διακυμάνσεις και οι βαθύτερες συνέπειες της πάλης του χριστιανισμού με την αρχαία θρησκεία στις ελληνικές χώρες;
­ Ποιες ήταν οι συνθήκες διάδοσης του χριστιανισμού στη Δυτική Ευρώπη;
­ Τι ακριβώς έγινε από τον 5ο ως τον 9ο αι. στην Κεντρική Ευρώπη;
­ Ποιος ήταν ο ρόλος της Αθήνας ως εκπαιδευτικού κέντρου κατά την αρχή του Μεσαίωνα;
Μόνο αν δοθεί επιστημονικώς τεκμηριωμένη απάντηση στα ερωτήματα αυτά, είναι δυνατόν να ερμηνευθεί ορθώς η σημερινή εικόνα της Ευρώπης και μέσω αυτής το νεοελληνικό παράδοξο (paradoja, που λένε και οι Ισπανοί). Οπωσδήποτε, αν χρησιμοποιήσει κανείς ως αφετηρία την ­ ακούσια έστω ­ επισήμανση του Κωνσταντίνου Ζ' του Πορφυρογέννητου, μπορεί να συνειδητοποιήσει την έκταση του φαινομένου της ιδεολογικής σύντηξης που πραγματοποιήθηκε στο ελληνικό χωνευτήρι...
... Αλλά και τις αιχμηρές πολιτιστικές επιπτώσεις της. Μάλιστα, λόγω των επιπτώσεων αυτών, οι Νεοέλληνες, αντί να λύσουν το παράδοξό τους, προτιμούν να το φέρνουν γύρω τριγύρω ακριβώς σαν την Αργύρω.