Στο Στρασβούργο, την πόλη των ανθρωπίνων δικαιωμάτων, της γαλλογερμανικής συνεννόησης και της ευρωπαϊκής ενοποίησης, μισή ώρα μετά την ανακοίνωση της φρικτής είδησης, οι πρώτοι διαδηλωτές άρχισαν να συρρέουν στην κεντρική πλατεία Κλεμπέρ. Νέοι κυρίως, μερικοί οικογενειακώς, προφανώς απροετοίμαστοι και αυθόρμητοι, αποσβολωμένοι, αρκετοί με δάκρυα στα μάτια, άλλοι αναψοκοκκινισμένοι από τον θυμό, με υψωμένες τις γροθιές ή κρατώντας αυτοσχέδια πλακάτ, όλοι ενωμένοι για να πουν ότι υπάρχει και η δική τους Γαλλία και ότι ο Λεπέν δεν θα περάσει.
Στο Στρασβούργο ο Λεπέν είχε έρθει πρώτος, όπως και σε όλη την υπόλοιπη Ανατολική Γαλλία. Γυρίζοντας μέσα στη διαδήλωση συγκράτησα δύο γραμμένα συνθήματα: το ένα πάνω σε πρόχειρο χαρτόνι έλεγε «Ντρέπομαι που είμαι Γάλλος», το δεύτερο γραμμένο με μαρκαδόρο πάνω στο ολόλευκο φανελάκι ενός νέου: «Είμαι μαλάκας, έκανα αποχή» (στα γαλλικά υπάρχει ομοιοκαταληξία).
Την επομένη η «Λιμπερασιόν» κυκλοφόρησε με πρώτη σελίδα κατάμαυρη και ένα τεράστιο «ΟΧΙ» και αμέσως έγινε αφίσα στις διαδηλώσεις που κάθε βράδυ το ίδιο αυθόρμητα και παθιασμένα καταλάμβαναν το κέντρο των πόλεων. Ολες οι άλλες εφημερίδες, εκπομπές, δημόσιες δηλώσεις κάθε είδους είχαν ένα κοινό χαρακτηριστικό: την έκπληξη. «Σοκ», «σεισμός», «μου κόπηκε η αναπνοή», «αδιανόητο», «απερίγραπτο» ήταν μερικές από τις εκφράσεις που ξεσηκώσαμε στις δηλώσεις των βασικών προσώπων του δράματος.
Ηταν όμως δικαιολογημένη η έκπληξη; Σε τι βαθμό; Και τι ήταν σωστό να αφορά;
Κατ' αρχήν, αν εστιάσει κανείς την προσοχή του στον αριθμό των ψήφων, θα δει, όπως ήδη επισημάνθηκε από ένα σοβαρό αθηναίο δημοσιογράφο, ότι σε κάθε αναμέτρηση ο Λεπέν κερδίζει, αργά αλλά σταθερά, γύρω στις 300.000 ψήφους. Το πρόβλημα λοιπόν δεν είναι μια απότομη και αναπάντεχη εισβολή στην πολιτική ζωή αλλά η δεδομένη πια εδώ και είκοσι χρόνια παρουσία ενός φασιστικού και ρατσιστικού κόμματος που εκπροσωπεί ένα Γάλλο στους πέντε. Αυτή η διαπίστωση αποκλείει και την εύκολη παραμυθία που προσφέρουν οι θεωρίες περί «ψήφου διαμαρτυρίας» και «συγκυριακών φαινομένων».
Ποιες είναι οι βαθύτερες αιτίες αυτού του φαινομένου;
Θα πρέπει να θυμηθούμε ότι δίπλα στη Γαλλία της Μασσαλιώτιδας, της Κομμούνας των Παρισίων, των τεσσάρων δημοκρατιών και του Ντε Γκωλ, του Βολταίρ και του Σαρτρ, υπήρχε και υπάρχει μια άλλη Γαλλία, βαθύτατα συντηρητική, εσωστρεφής και ξενοφοβική, με ρίζες στην αγροτική παραγωγή. Ενώ οι διάφορες Εθνοσυνελεύσεις στο Παρίσι έβαζαν το 1793 τα βάθρα του σύγχρονου κράτους δικαίου, οι Σουάν της Βρετάνης αυτοπυρπολούντο οικογενειακώς, αγκαλιά με τους ιερείς και τους ευγενείς τους για να μην πέσουν στα χέρια των «κόκκινων διαβόλων». Ενώ ο Ντε Γκωλ μαχόταν στο πλευρό των συμμάχων για την ελευθερία, η πλειοψηφία του γαλλικού λαού ακολουθούσε τον Πεταίν, στο παραφασιστικό καθεστώς του Βισύ. Τέλος, μερικές εβδομάδες μετά την κοσμογονική εξέγερση του Μάη του 1968, η δεξιά με μια τεράστια διαδήλωση έδειξε προς τα πού γέρνει η πλάστιγγα. Χρειάστηκε όλη η φλωρεντινή γνώση της πολιτικής τακτικής και η οραματική στρατηγική ενός Μιτεράν για να επανέλθει η αριστερά στην εξουσία τα τελευταία χρόνια. Υπήρχε και υπάρχει λοιπόν ένα σταθερό ακροδεξιό ιδεολογικό υπόβαθρο για ένα ισχυρό φασιστικό κόμμα στη Γαλλία.
Πέρα βέβαια απ' αυτό συντρέχουν και λόγοι που ανάγονται στη σημερινή οικονομική και κοινωνική συγκυρία. Οι λόγοι αυτοί είναι πολλοί αλλά νομίζω ότι ξεχωρίζουν τρεις: ανεργία, μετανάστευση, εγκληματικότητα.
Ολοι οι διεθνείς παρατηρητές επισήμαναν πόσο άδικη ήταν η καταδίκη και εξαφάνιση του Λιονέλ Ζοσπέν, που με σοβαρότητα και συνέπεια είχε προωθήσει κατ' αρχήν μια πολιτική σταθεροποίησης και μετά μια πολιτική ανάκαμψης της γαλλικής οικονομίας. Η παρουσία στην ηγεσία του εκλογικού αγώνα του αρχιτέκτονα αυτής της πολιτικής Στράους-Καν αυτήν ακριβώς την πορεία επιβράβευε. Είχαν ήδη εμφανιστεί θετικά αποτελέσματα σε ό,τι αφορά τον τελικό και υπέρτατο στόχο για κάθε σοσιαλιστή, τη μείωση της ανεργίας. Πώς λοιπόν εξηγείται η μετακίνηση ψήφων από το σοσιαλιστικό και ιδιαίτερα το κομμουνιστικό κόμμα απευθείας στην ακροδεξιά που σημειώθηκε σε όλες τις μεγάλες γαλλικές εργατουπόλεις;
Βασικός κανόνας της πολιτικής είναι ότι οι οικονομικές και κοινωνικές αλλαγές αφομοιώνονται με καθυστέρηση. Γι' αυτό και είναι λάθος να προσπαθείς τελευταία στιγμή να αντιστρέψεις το ρεύμα, όπως κάνουν συχνά οι «παρ' ημίν» ημιαναλφάβητοι επικοινωνιολόγοι. Μια δεύτερη διαπίστωση είναι ότι, όπως σε όλα τα θέματα, ένα γενικό στατιστικό αποτέλεσμα μπορεί να οδηγήσει σε λάθος συμπεράσματα. Οι βραχυχρόνια άνεργοι παραμένουν πιστοί στα πολιτικά τους φρονήματα για αρκετό χρόνο μετά την απόλυσή τους. Διατηρούν ψυχολογία απασχολούμενου, τις κοινωνικές επαφές τους, έχουν κάποιες αποταμιεύσεις και κυρίως ελπίζουν ότι θα βρουν δουλειά. Η μεταστροφή έρχεται με την απελπισία της ανεργίας μακράς διαρκείας και οδηγεί στην τυφλή αγανάκτηση και στην ακροδεξιά. Ο αριθμός των μακράς διαρκείας ανέργων έχει τα τελευταία χρόνια αισθητά αυξηθεί.
Αμέσως μετά τον πόλεμο και για την ανασυγκρότησή της η γαλλική οικονομία χρειάστηκε χειρώνακτες σε μεγάλους αριθμούς. Η πηγή ήταν αστείρευτη και προσιτή: οι άραβες υπήκοοι τότε της Γαλλίας στη Βόρεια Αφρική. Σε αντίθεση με τη μητρόπολη, είχαν υψηλότατους δημογραφικούς ρυθμούς αύξησης, είχαν υποστεί κάποια διαπαιδαγώγηση και γνώριζαν ότι η απειθαρχία τιμωρείται αυστηρά. Ηρθαν λοιπόν σε δύο δεκαετίες τρία εκατομμύρια από τις τρεις χώρες του Μάγκρεμπ και ιδιαίτερα την Αλγερία. Σε αυτούς προστέθηκαν αργότερα και άλλοι μετανάστες, με πρώτους τους Τούρκους που ξεπερνούν τώρα τις 500.000 και εκτιμούνται ιδιαιτέρως γιατί εργάζονται σκληρά με σκυμμένο το κεφάλι, είναι πειθαρχημένοι.
Τα χρόνια πέρασαν, οι ανεξαρτησίες αντί να δώσουν λύσεις δημιούργησαν νέα αδιέξοδα και νέα ρεύματα φυγής. Οι μετανάστες απολάμβαναν την πρόνοια και την υγιεινή μιας προχωρημένης κοινωνίας που σήμαινε μικρότερη παιδική θνησιμότητα αλλά οι γυναίκες τους, που σιγά σιγά και αυτές είχαν διασχίσει τη Μεσόγειο, δεν είχαν γνώσεις ελέγχου των γεννήσεων και συνήθως απέρριπταν κάθε τέτοια πρακτική για λόγους θρησκευτικούς. Διογκώθηκε λοιπόν ο πληθυσμός των μουσουλμάνων μεταναστών σε έξι περίπου εκατομμύρια ενώ παράλληλα μειώνονταν οι δυνατότητες απασχόλησης λόγω των νέων τεχνολογιών και της αυτοματοποίησης. Νέες γενιές ήρθαν στο προσκήνιο. Οι νέοι γεννημένοι στη Γαλλία ήταν διά του ius soli αυτόματα γάλλοι υπήκοοι. Ταυτόχρονα όμως μετέωροι ανάμεσα σε δύο αλληλοαποκλειόμενους πολιτισμούς έπαιρναν σύντομα τον δρόμο του κοινωνικού περιθωρίου επιτείνοντας το οικογενειακό και κοινωνικό αδιέξοδο. Πραγματικά γκέτο δημιουργήθηκαν στις πελώριες εργατικές πολυκατοικίες που είχαν σχεδιάσει καλοπροαίρετοι αριστεροί αρχιτέκτονες για να λύσουν οι «κόκκινοι» δήμοι της εργατικής περιφέρειας των Παρισίων και των άλλων μεγάλων πόλεων το ζήτημα της αξιοπρεπούς κατοικίας των εργαζομένων: Οι γάλλοι εργάτες μετανάστευαν σε άλλες συνοικίες με νοοτροπία προσφυγική και εκεί έπεφταν με ευκολία στην αγκαλιά της ακροδεξιάς που τους περίμενε ορθάνοιχτη και παρηγορητική με υποσχέσεις εκδίκησης και επιστροφής στην παλιά αρμονική ζωή της γαλλικής επαρχίας.
Ηταν φυσικό η εκπαιδευτική και πολιτιστική περιθωριοποίηση αυτών των νέων στα απάνθρωπα εργατικά προάστια να οδηγήσει στη συγκρότηση ομάδων αργόσχολων με ατελή γνώση της πραγματικότητας και αδιαμόρφωτα κριτήρια. Η μόνη διέξοδος ήταν η εγκληματικότητα, μικρή και τοπική κατ' αρχήν, οργανωμένη και γενικευμένη αργότερα.
Η απόρριψη της ιδιαιτερότητας, οι δυσκολίες που δημιουργούσε σε κάθε αφομοιωτική προσπάθεια ή αναπτυξιακό πρόγραμμα το συντηρητικό Ισλάμ, η ένταση του οικονομικού και κοινωνικού ανταγωνισμού και η έλλειψη σχέσεων στις σύγχρονες μεγαλουπόλεις ήταν πρόσφορο έδαφος για την ανάπτυξη της ξενοφοβίας, που είναι ο επίσημος προθάλαμος του νεοφασισμού.
Συνηθίζουμε στην Ελλάδα να καμαρώνουμε για προσόντα ή επιτεύγματά μας ανύπαρκτα ή ασήμαντα. Μια αιτία άκριτης υπερηφάνειας που συχνά ακούγεται, ιδιαίτερα σε κύκλους «προοδευτικούς», είναι ότι δεν έχουμε εμείς ως «περιούσιος λαός» ακροδεξιό κόμμα και ότι όλες οι μέχρι τώρα απόπειρες δημιουργίας τέτοιου κόμματος κατέληξαν σε κωμωδία.
Ομως είναι προφανές ότι τέτοιο ρεύμα ιδεών υπάρχει στην Ελλάδα. Πώς αλλιώς να εξηγήσει κανείς ότι σήμερα, τριάντα ολόκληρα χρόνια μετά την πολιτική και δικαστική καταδίκη της χούντας που οδήγησε την Ελλάδα σε οπισθοδρόμηση και την Κύπρο στην de facto διχοτόμηση, ένας πολίτης στους τέσσερις (ένας ψηφοφόρος της Νέας Δημοκρατίας στους τρεις) επιμένει να θεωρεί ότι η δικτατορία των γελοίων συνταγματαρχών έκανε καλό στον τόπο. Ή πώς να δικαιολογήσει κανείς την πρόκληση εθνικής κρίσεως από το φυσικό επακόλουθο της αξιοκρατίας, δηλαδή την ανάληψη της σημαίας στην παρέλαση από έναν ελληνοποιημένο πια μαθητή αλβανικής προέλευσης.
Είτε μας αρέσει είτε όχι, αυτή τη στιγμή στο Ελληνικό Κοινοβούλιο είκοσι τουλάχιστον βουλευτές έχουν με τη μια ευκαιρία ή την άλλη εκδηλώσει ακροδεξιές και ξενοφοβικές απόψεις. Ανήκουν κυρίως στη Νέα Δημοκρατία αλλά όχι αποκλειστικά σε αυτήν. Προσωπικά αδιέξοδα, η παρακμή της ηλικίας που εντείνει τους φανατισμούς και τις προκαταλήψεις και μια αλλαγή σκηνικού (π.χ. ένας εκλογικός νόμος που θα διευκόλυνε την εμφάνιση και ύπαρξη μικρών κομμάτων) θα μπορούσαν εύκολα να οδηγήσουν στην εμφάνιση για πρώτη φορά ενός ακροδεξιού κόμματος στην πατρίδα μας. Και αυτό ίσως να μην ήταν η χειρότερη εξέλιξη. Στη Γαλλία αφού καπηλεύτηκε στο έπακρο τα τρία θέματα που εξετάσαμε (ανεργία, μετανάστευση, εγκληματικότητα) συνδυάζοντάς τα με άθλιο και απαράδεκτο τρόπο, ο κ. Σιράκ αναγκάζεται από τα πράγματα να υιοθετήσει ένα λόγο δημοκρατικού συναγερμού και αντιφασιστικής εγρήγορσης. Εδώ ο πειρασμός να ψηφοθηρήσει η ηγεσία της ΝΔ με τέτοια επιχειρήματα είναι υπαρκτός. Προσωπικά εκτιμώ ότι η αρετή του κ. Καραμανλή σε εντελώς ιδιωτικό επίπεδο θα τον προφυλάξει από ένα τέτοιο ολίσθημα και θα προστατέψει την πολιτική μας ζωή από μια άχρηστη, αδιέξοδη και επικίνδυνη φιλονικία. Οι πρόσφατες όμως εν τη Βουλή ανοησίες περί «ελληνοποιήσεως» των από αμνημονεύτου χρόνου Ελλήνων Ποντίων της Ρωσίας είναι ένα ανησυχητικό προμήνυμα.
Συνηθίζεται να αναφέρει κανείς σε τέτοιου είδους κείμενα το περίφημο «αβγό του φιδιού» που πρέπει να συντρίβεται προτού εκκολαφθεί. Φοβούμαι ότι το περί ου ο λόγος αβγό εκκολάφθηκε και τα φίδια ξεκινώντας από τη Σουηδία, τη Δανία, τη Γαλλία και την Αυστρία, περνώντας από την Ιταλία κατεβαίνουν προς τα ζεστά κλίματα για να γεννήσουν και άλλα αβγά.