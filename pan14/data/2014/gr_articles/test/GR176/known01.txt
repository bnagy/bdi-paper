Η διάταξη των δραστηριοτήτων του Συμβουλίου της Ευρώπης το έφερε, όπως βρεθήκαμε την πρώτη Κυριακή των γαλλικών προεδρικών εκλογών στο Στρασβούργο, να είμαστε το βράδυ του δεύτερου γύρου στο Παρίσι. Ενδιαμέσως και κάθε βράδυ, αυθόρμητα, αν εξαιρέσει κανείς την Πρωτομαγιά που για πρώτη φορά τα τελευταία χρόνια γιορτάστηκε τόσο μαζικά, χιλιάδες Γάλλοι σε κάθε πόλη διαδήλωναν ενωμένοι την αντίθεσή τους προς τη φασιστική απειλή που εξέφραζε η παρουσία του Λεπέν στις δύο πρώτες θέσεις. Τις διαδηλώσεις διευκόλυνε ένας λαμπρός ηλιόλουστος καιρός, εντελώς αφύσικος για την εποχή.
Το βράδυ εκείνης της Κυριακής η εύνοια του καιρού είχε λήξει. Ενα παγωμένο, μονότονο ψιχάλισμα, από αυτά που κρατάνε ημέρες, μούσκευε τα πάντα. Είχε λήξει και η εθνική ομοψυχία. Η πρωτοφανής νίκη του Σιράκ με το ρεκόρ όλων των εποχών, αυτό το τριτοκοσμικό 82%, εορταζόταν από τον ίδιο στη Ρεπουμπλίκ, πλατεία που δημιουργήθηκε τον 19ο αιώνα για τις ανάγκες της καταστολής των εργατικών εξεγέρσεων που ξεκινούσαν από τις γύρω λαϊκές συνοικίες. Ο λόγος του βέβαια ήταν ιδιαίτερα προσεγμένος, σε ευθεία συνέχεια των ενωτικών διακηρύξεων που είχαν ως στόχο την προσέλκυση των ψήφων της Αριστεράς. Δυστυχώς γι' αυτόν κανένας αριστερός δεν τον άκουγε. Ηταν όλοι στην πλατεία της Βαστίλλης, το σύμβολο της εξέγερσης, της μητέρας όλων των επαναστάσεων, εκείνης του 1789, για να φωνάξουν όχι την ανακούφιση αλλά την οργή τους.
Ανάμεσα στις δύο Κυριακές η δυσφορία είχε ήδη εκφραστεί με πολλές μορφές. Οι ανεύθυνες φωνές ή σιωπές που καλούσαν στην αποχή, όπως εκείνη της τροτσκίστριας Λαγκιλιέ, ήταν ελάχιστες. Είχε επίσης καταδικαστεί η πλεγματική σιωπή του Ζοσπέν που κατέστρεψε όλες τις εντυπώσεις που είχε δημιουργήσει η γρήγορη αποδοχή στον πρώτο γύρο των συνεπειών της ήττας. Ηταν όμως σαφές ότι οι ψηφοφόροι της Αριστεράς βάδιζαν προς την κάλπη του δεύτερου γύρου καταναγκασμένοι. Σπρωγμένοι μόνο από τον φόβο και την οργή. Ακόμη και οι κοινές, παλλαϊκές θα λέγαμε στην Ελλάδα της υπερβολής, κινητοποιήσεις τελικά δεν είχαν δημιουργήσει ένα αίσθημα εθνικής αντιφασιστικής ενότητας. Μόνο μια αίσθηση άμεσης ανάγκης, όπως όταν γείτονες που αλληλομισούνται χρόνια βοηθούν ο ένας τον άλλο να βγει από τα ερείπια ενός σεισμού. Στη Γαλλία η διαχωριστική γραμμή είναι ορατή και δεν έπαψε να υπάρχει.
Οι παγιδευμένοι αριστεροί υποχρεώνονταν να ψηφίσουν Σιράκ, δηλαδή έναν υποψήφιο όχι μόνο γνήσια δεξιό, χωρίς ίχνος κεντρώων καταβολών ή ταλαντεύσεων, αλλά και ιδιαίτερα φθαρμένο. Η αναφορά στις υποθέσεις διαφθοράς, από τη δικαστική διερεύνηση των οποίων εγλίτωσε ο Σιράκ μόνο γιατί δεν προβλέπεται στα ντεγκωλικά συντάγματα της 5ης Γαλλικής Δημοκρατίας διαδικασία άρσης της ασυλίας του προέδρου, ήταν συνεχής. Τέλος, ήταν σαφές ότι, αν η παταγώδης ήττα του σοσιαλιστή Ζοσπέν ήταν η κύρια αιτία του τερατώδους διλήμματος που αντιμετώπιζαν οι αριστεροί ψηφοφόροι, δευτερευόντως είχε αποδοκιμασθεί και ο Σιράκ και δεν είχε ξεπεράσει το 20%, το χειρότερο ποσοστό που είχε ποτέ επιτύχει δεξιός υποψήφιος στον πρώτο γύρο.
Τέτοιες ήταν οι διαθέσεις ώστε δημιουργήθηκε μια πρωτότυπη κίνηση που ονομαζόταν «Το μανταλάκι της μπουγάδας» («La pince a linge») και επρότεινε στους αριστερούς ψηφοφόρους να πιάσουν με αυτό το οικιακό εργαλείο το ψηφοδέλτιο του Σιράκ για να το ρίξουν στην κάλπη ώστε να μη μολύνουν τα χέρια τους! Και χρειάστηκε να αφιερώσει η έγκριτη «Liberation» ολόκληρη σελίδα για να εξηγήσει ότι μια τέτοια συμπεριφορά ήταν παραβίαση των κανόνων για τη μυστικότητα της ψήφου και έδινε έδαφος για ενστάσεις ακύρωσης ψήφων στους επί τόπου εκπροσώπους του Λεπέν...
Πώς όμως μια Αριστερά σίγουρη για τον εαυτό της, το έργο της, τα ανοίγματα και τις προοπτικές της, καθώς και για την προσωπικότητα που την εξέφραζε, κατάντησε σε αυτό το σημείο;
Δεν έχω τη δυνατότητα να δω το σύνολο των πρόσφατων ευρωπαϊκών εξελίξεων στο πλαίσιο ενός άρθρου ούτε είμαι παντογνώστης και δεν έχω διαμορφώσει άποψη για τη Γερμανία, όπου το SPD ακολουθεί και αυτό τον κατήφορο, ή τις άλλες χώρες του ευρωπαϊκού Βορρά. Είχα όμως παρακολουθήσει με προσοχή τις εξελίξεις στην Ιταλία, στην Ισπανία και στην Πορτογαλία. Συμβαίνει να γνωρίζω αρκετά τις λατινογενείς αυτές γλώσσες για να διαβάζω τον Τύπο και πολιτικά κείμενα. Στη μακρά ενασχόλησή μου με την εξωτερική πολιτική είχα κάνει χρήσιμες γνωριμίες και πολύτιμες φιλίες σε όλους τους πολιτικούς χώρους. Οι ήττες της Αριστεράς στις τρεις χώρες του ευρωπαϊκού Νότου και στη Γαλλία έχουν κοινά χαρακτηριστικά. Υπάρχει μια Αριστερά που χάνει κάτω από τις σημερινές συνθήκες και ταυτόχρονα φαίνεται ότι αρχίζει να διαμορφώνεται ένα ενιαίο ευρωπαϊκό πολιτικό σκηνικό.
Το κωμικοτραγικό είναι ότι αυτή η Αριστερά που χάνει είναι ακριβώς αυτή που αγωνίστηκε για να δημιουργηθεί και να ενισχυθεί η ενοποιητική πορεία, αυτή που καμιά φορά με περισσή αλαζονεία διεκδικούσε το μονοπώλιο της δεξιοτεχνίας γύρω από ό,τι αφορούσε την οικοδόμηση της πολιτικής Ευρώπης.
Δεν είναι βέβαια η αντιευρωπαϊκή δημαγωγία των ακροδεξιών σχημάτων που δημιούργησε το ρεύμα του ευρωσκεπτικισμού, αν και ποτέ δεν πρέπει κανείς να υποτιμά τον νεοφασισμό και τη μισαλλοδοξία, όπως είδαμε στο προηγούμενο άρθρο μας. Η αποξένωση των πολιτών από τις ευρωπαϊκές εξελίξεις και η μετατροπή του Ευρωπαϊκού Συμβουλίου σε μια ημιαπόρρητη διαδικασία συμβιβασμών και συναλλαγών ανάμεσα σε ηγέτες συνενόχους που κύριο μέλημά τους έχουν την απόκρυψη ή τη διαστροφή της πραγματικότητας ήταν αδύνατον να μην έχουν συνέπειες. Μετά την εξαφάνιση του Μιτεράν, του Παπανδρέου και μέχρις ενός σημείου του Γκονζάλες η ευρωπαϊκή Αριστερά έπαψε να έχει ανάστημα. Οι συναντήσεις έχασαν κάθε νόημα και κάτω από τον ασφυκτικό έλεγχο των κομματικών γραφειοκρατών είχαν ως μοναδικό στόχο την άμβλυνση των αντιθέσεων. Αυτή την ευρωπαϊκή ενοποίηση, όπου οι λαοί δεν παίζουν κανένα ρόλο, ο πολίτης της πιο ευαίσθητης και πολιτικοποιημένης πλευράς της κοινωνίας, ο αριστερός πολίτης, δεν τη θέλει.
Στις σημερινές κοινωνίες τα βασικά προβλήματα υλικής υποδομής έχουν λυθεί ή θα έπρεπε να έχουν λυθεί από καιρό. Για όσα έργα απομένουν να ολοκληρωθούν ή για όσες απαιτήσεις δημιουργούνται από τις νέες τεχνολογίες ή από τη γενικότερη άνοδο της ποιότητας ζωής αρμόδιο θεωρείται κατ' αρχήν το ιδιωτικό κεφάλαιο και η διαδικασία είναι επομένως η αυτοχρηματοδότηση. Τέλος, για όσα έργα απομένουν για το Δημόσιο η δαπάνη είναι γνωστό ότι καλύπτεται από τον φορολογούμενο πολίτη, οι διαδικασίες είναι αδιανόητο να μην είναι διαφανείς και η πολιτική σημασία της παρέμβασης περιθωριακή ή ανύπαρκτη.
Εχει περάσει οριστικά η εποχή όπου ο Χίτλερ, ο Μουσολίνι ή ο Σαλαζάρ είχαν ως κύριο πολιτικό επιχείρημα τα εγκαίνια αυτοκινητοδρόμων· ή, για να έρθουμε στα δικά μας, η εποχή όπου ο Καραμανλής κέρδιζε τις εκλογές με το σύνθημα «Εργα, όχι λόγια!».
Το έργο, ούτως ή άλλως καθυστερημένο όχι σε σχέση μόνο με τις ανάγκες αλλά και με τις κατά καιρούς εξαγγελίες, υπερτιμημένο και πολύπλοκο ως προς τις διαδικασίες υπέρβασης του αρχικού κόστους, οι πολίτες το απαιτούν και ενίοτε το καταλογίζουν.
Η Αριστερά των έργων είναι ένα ιδεολογικό και πολιτικό αδιέξοδο.
Απορρίπτεται επίσης η από καθέδρας διακυβέρνηση. Σίγουρα οι πανεπιστημιακοί έπαιξαν και θα παίζουν σημαντικό ρόλο στην πολιτική ζωή των ανεπτυγμένων χωρών.
Κατ' αρχήν γιατί αυξάνεται ο αριθμός τους και η κρίση της παιδείας διευρύνει το προσωπικό τους αδιέξοδο. Αναζητούν λοιπόν νέες δυνατότητες και οι γνώσεις και η ευχέρεια λόγου που διαθέτουν αποτελούν συγκριτικό πλεονέκτημα για τον πολιτικό στίβο. Μειονέκτημα είναι όμως η σιγουριά και η δογματική προσήλωση σε απόψεις «καθαρές» και αδιαπραγμάτευτες που δημιουργούν κοινωνικές εντάσεις. Η καθημερινότητα έχει άλλους κανόνες από την κρυστάλλινη σφαίρα της πανεπιστημιακής έρευνας και γνώσης. Η αλήθεια είναι συχνά ο μέσος όρος ανάμεσα στην αντικειμενική πραγματικότητα και σε αυτό που πιστεύουν άλλες αντίρροπες δυνάμεις ή η κοινωνία. Σχήματα μεταρρυθμίσεων διαμορφωθέντα in vitro καταρρέουν όταν δουν το φως της ημέρας. Τις παλινδρομήσεις της από καθέδρας διακυβέρνησης ο πολίτης τις βιώνει ως ανασφάλεια και μόλις του δοθεί η ευκαιρία αποδοκιμάζει την από καθέδρας Αριστερά.
Τα μέσα ενημέρωσης, ο έλεγχός τους, αν και όπου χρειάζεται, η διαμόρφωση πλαισίων αυτοσυγκράτησης για τον πολιτικό κόσμο είναι η αχίλλειος πτέρνα της σύγχρονης δημοκρατίας. Αλλού τα πράγματα εξισορροπούν με τριγμούς και ταλαντεύσεις βέβαια. Αλλού αναπτύσσεται μια διαμάχη που με τις προεκτάσεις της επηρεάζει την ποιότητα της πολιτικής ζωής και του δημόσιου βίου γενικότερα. Αλλού, όπως παρ' ημίν, επικρατεί η απεριόριστη, τηλεοπτική ιδιαίτερα, εξαχρείωση και εξαγρίωση. Η Αριστερά, ευαίσθητη σε θέματα ελευθερίας του Τύπου, διστακτική μπροστά σε κάθε απόπειρα κοινωνικής πειθάρχησης, υστερεί, ταλαντεύεται, δειλιάζει, μερικές φορές χάνει τον έλεγχο. Οταν αυτές οι τάσεις συνδεθούν με υποψίες για επηρεασμούς από κέντρα αποφάσεων και οικονομικού ελέγχου, τότε η ανυποληψία μετατρέπεται σε αιτία κατακραυγής.
Θα μπορούσε κανείς να παραθέσει και άλλα χαρακτηριστικά μιας Αριστεράς που δεν «συλλαβίζει τ' όνομά της», όπως στα πρώτα βήματα, αλλά μοιάζει να το αναζητεί με αγωνία, όπως κάποιος που πάσχει από απώλεια προσφάτου μνήμης. Ο κατάλογος είναι ανοιχτός. Ολα αυτά τα χαρακτηριστικά όμως έχουν ένα κοινό σημείο: την αβεβαιότητα και τις παλινδρομήσεις.
Ο πολίτης τίποτε δεν αντιπαθεί περισσότερο στις σημερινές κοινωνίες ευημερίας από την ανασφάλεια. Η αβεβαιότητα δημιουργεί ανασφάλεια. Ο πολίτης ωθείται στην αμηχανία μπροστά στην εκλογική επιλογή. Μερικοί αλλάζουν μηχανιστικά παράταξη στη λογική της εξερεύνησης του «καινούργιου». Αλλοι απλώς αποχωρούν και απέχουν.
Και επειδή, όπως και στη φύση, στην πολιτική ζωή κενό δεν νοείται, η αναμένουσα Δεξιά προχωρεί και επωφελείται. Σε όλη τη Νότια Ευρώπη, χωρίς εξαίρεση, δεν υπήρξε νίκη της Δεξιάς. Υπήρξε ήττα της Αριστεράς. Αυτής της Αριστεράς της αυτοπεποίθησης και της σοβαροφάνειας, της μετριοπάθειας και των χαμηλών τόνων. Της Αριστεράς που χάνει.