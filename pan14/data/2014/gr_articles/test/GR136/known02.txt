Στις 5 Μαρτίου συμπληρώνονται πενήντα χρόνια από τον θάνατο του Ιωσήφ Βησσαριόνοβιτς Τζουγκασβίλι, του επονομαζόμενου Στάλιν. Τώρα όλοι συνομολογούμε ότι η μακρά θηριωδία του 20ού αιώνα έχανε έναν από τους σημαντικότερους εκπροσώπους της. Τότε όμως ο «πατερούλης» έφευγε μέσα στα δάκρυα της Σοβιετικής Ενωσης, στο βαρύ πένθος των λαών της και στους λυγμούς του παγκόσμιου κομμουνιστικού κινήματος.
Εκ των υστέρων γνωρίζουμε ότι ήταν η αρχή του τέλους. Το ολοκληρωτικό οικοδόμημα που ανεγέρθη στη Σοβιετική Ενωση μετά την Οκτωβριανή Επανάσταση δεν μπορούσε να λειτουργεί παρά ως ένα απέραντο στρατόπεδο συγκέντρωσης. Αυτό που διοικούσε ο Στάλιν. Οι απόπειρες εσωτερικής μεταρρύθμισης που ακολούθησαν, η προσπάθεια «αποσταλινοποίησης του σταλινισμού», οδήγησαν απλώς στην κατάρρευση του 1989.
Τότε όμως δεν ήταν πολλοί αυτοί που είχαν την αίσθηση εξόδου από μια εποχή άκρατης και άκριτης βαρβαρότητας. Ακόμη και η ίδια η βαρβαρότητα ήταν αμφιλεγόμενη. Οχι πως έλειπαν οι πληροφορίες, τα στοιχεία, οι προειδοποιήσεις και οι θαρραλέες μαρτυρίες. Κάθε άλλο. Ο σταλινισμός όμως, πέρα από μια προσωπική εγκληματική πολιτική, ήταν και ένα μαζικό φαινόμενο με χαρακτηριστικά θρησκευτικής πίστης και συλλογικής τύφλωσης.
Αυτό είναι το κυρίαρχο χαρακτηριστικό της θηριωδίας του 20ού αιώνα. Με τον χιτλερισμό ή με τον σταλινισμό, δεν έχουμε να κάνουμε απλώς με μια αυταρχική ή δικτατορική εξουσία. Το έγκλημα παίρνει μαζικές διαστάσεις και, ταυτοχρόνως, γίνεται μαζικά και ανεπιφύλακτα αποδεκτό ως μέθοδος άσκησης της εξουσίας. Ενας «οργανωμένος τρόμος».
Το πρόσωπο Στάλιν και το φαινόμενο Στάλιν απασχολούν ταυτοχρόνως σήμερα «Το Βήμα» στις σελίδες που ακολουθούν. Τι ήταν, τι υπήρξε και τι μένει. Μια υπόμνηση και μια απόπειρα ερμηνείας. Του προσώπου που γέννησε τη θηριωδία και της θηριωδίας που γεννήθηκε από το πρόσωπο.
Στις 5 Μαρτίου 1953 ο Ιωσήφ Βησσαριόνοβιτς Ντζουγκασβίλι Στάλιν πεθαίνει από εγκεφαλική αιμορραγία και ολόκληρη η Σοβιετική Ενωση βυθίζεται στο πένθος· εκατομμύρια άνθρωποι θα συρρεύσουν στη Μόσχα για να παραστούν στην κηδεία του που γίνεται μέσα σε βαρύ κλίμα.
Τρία χρόνια αργότερα, ωστόσο, όταν ο Χρουστσόφ έλθει στην εξουσία, στη «μυστική εισήγησή» του θα τονίσει ότι πρέπει να αποκλεισθεί το ενδεχόμενο επανάληψης των όσων συνέβησαν κατά τη σταλινική περίοδο: «Ο Στάλιν εισήγαγε τον όρο εχθρός του λαού που... επέτρεπε να παραβιάζεται κάθε νόρμα επαναστατικής νομιμότητας και να αποβαίνει σε βάρος όποιου διαφωνούσε, όποιου ήταν ύποπτος για εχθρικές προθέσεις και όποιου δεν έχαιρε καλής φήμης». Σημειωτέον ότι ο Χρουστσόφ όχι μόνο δεν διαφώνησε ποτέ με τον Στάλιν, όσο αυτός ζούσε, αλλά το 1937 είχε διαβάσει δημόσια στην παγωμένη Ερυθρά Πλατεία ενώπιον 200.000 Μοσχοβιτών την καταδίκη εις θάνατο των 17 «συνωμοτών» που με τον Τρότσκι είχαν έλθει σε μυστική συμφωνία με τους Γερμανούς για το ξεπούλημα της ΕΣΣΔ· το χειρότερο, κατ' εντολή του Στάλιν, ως ΓΓ του ΚΚ Ουκρανίας, έπνιξε στο αίμα τις εξεγέρσεις του αγροτών που εναντιώθηκαν στην αναγκαστική κολεκτιβοποίηση. Ο τεχνητός λιμός που έπληξε την ΕΣΣΔ και ιδιαίτερα την Ουκρανία από την κολεκτιβοποίηση και την αποκουλακοποίηση με τα εκατομμύρια νεκρών ώθησε και τη δεύτερη σύζυγο του Στάλιν, Νάντια Αλιλούγεβα, στην αυτοκτονία και μάλιστα με το όπλο που της είχε δώσει ο ίδιος για την προστασία της.
Σήμερα, ακριβώς μισό αιώνα από τον θάνατο του Στάλιν, αποτιμώντας με νηφαλιότητα το «έργο» του, κανένας δεν μπορεί να αμφισβητήσει το γεγονός ότι επί των ημερών του η οπισθοδρομική τσαρική Ρωσία (όπως αποδείχτηκε από την πανωλεθρία που υπέστη ο στρατός της από τη μικρή αλλά τεχνολογικά πολύ πιο προηγμένη Ιαπωνία το 1905) μεταλλάχτηκε σε μια βιομηχανικά ανεπτυγμένη χώρα και στην πιο μεγάλη στρατιωτική δύναμη, που συνέβαλε αποφασιστικά στη συντριβή του ναζισμού. Θα πρέπει όμως να ληφθούν υπόψη: α) τα εκατομμύρια ανθρώπων που πέθαναν στον μεγάλο (1928) λιμό προκειμένου να μαζευτεί και ο τελευταίος κόκκος σταριού για εξαγωγή ώστε να εισαχθούν από άλλες χώρες τα αναγκαία μηχανήματα για την υποδομή της βαριάς βιομηχανίας και β) ότι ο Στάλιν υπήρξε υπεύθυνος για την άνοδο του ναζισμού, όταν επέτρεψε τη συνεργασία κομμουνιστών και ναζιστών ενάντια στους καχύποπτους σοσιαλδημοκράτες. Η ευκαιρία του 1923 για επανάσταση στη βιομηχανικά προηγμένη Γερμανία (η πρόβλεψη του Μαρξ) χάθηκε από την ολιγωρία του Ζινόβιεφ, προέδρου της Κομινφόρμ, αλλά και την αδιαφορία του Στάλιν («ας δοκιμάσουν πρώτα οι φασίστες!»). Ατυχώς οι γερμανοί κομμουνιστές δεν είχαν ικανό ηγέτη, αφού η Ρόζα Λούξεμπουργκ είχε δολοφονηθεί, για τούτο και περίμεναν μάταια οδηγίες από τη Μόσχα.
Αντικειμενικοί ιστορικοί, όπως ο Ρόι Μεντβέντεφ, απέδειξαν με στοιχεία ότι ο Στάλιν έχοντας πάρει στα χέρια του τη μεγαλύτερη ίσως εξουσία που είχε ποτέ ηγέτης την άσκησε κατά τον πλέον στυγνό, απάνθρωπο και εγκληματικό τρόπο, καθώς και ότι υπήρξε ο ηθικός αυτουργός εγκλημάτων που πρόσφατα στρογγυλοποιήθηκαν στον αριθμό των 20 εκατομμυρίων ψυχών . Ανάμεσα στα θύματα είναι όλη σχεδόν η γενιά των βετεράνων μπολσεβίκων συντρόφων των Λένιν, Τρότσκι και Στάλιν, που πολέμησαν στο πλευρό τους στην Επανάσταση του 1917, αλλά εκκαθαρίστηκαν μετά γιατί ήξεραν πάρα πολλά για να ζήσουν περισσότερο.
Οι «δίκαιες» δίκες της Μόσχας δεν αποτελούν παρά αντεπαναστατικές ενέργειες μιας εξουσιαστικής ελίτ με ταξικά συμφέροντα διαμετρικά αντίθετα από εκείνα της εργατικής τάξης· γιατί μέσα στα «λυσσασμένα σκυλιά» που έπρεπε να σκοτωθούν, κατ' απαίτηση του δημόσιου κατήγορου Βισίνσκι, δεν ήταν μόνο οι Ζινόβιεφ, Καμένεφ, Μπουχάριν, Σμίρνοφ, Τόμσκι, Ρίκοφ, Μαχρόφσκι κ.ά. που όλοι «ομολόγησαν» τη συνωμοσία που είχαν εξυφάνει με τον Τρότσκι κατά του Στάλιν και του σοσιαλισμού, καθώς και την ενοχή τους για ηθική αυτουργία στη δολοφονία του Κίροφ - πλην του Τόμσκι που πρόλαβε και αυτοκτόνησε -, αλλά και εντελώς αθώοι εργάτες, αγρότες και άλλοι «εχθροί του λαού».
Εξ αντικειμένου, οι εκ πεποιθήσεως κομμουνιστές αντικαθίστανται πλέον από τους κομμουνιστές κατ' όνομα, που απαρτίζουν τη λεγόμενη σταλινική κλίκα. Η πολιτική αστάθεια που βίωσε το νεαρό «σοσιαλιστικό» κράτος - ιδιαίτερα επί Στάλιν - δεν είναι παρά η απόρροια του επιβεβλημένου από τον ίδιο γραφειοκρατικού συστήματος άσκησης εξουσίας, όπου η επίσημη σοσιαλιστική ιδεολογία χρησιμοποιείται προσχηματικά για τη νομιμοποίηση μιας τρομοκρατίας της πιο στυγνής μορφής. Από τη «μόνιμη επανάσταση» του Τρότσκι ο Στάλιν θα περάσει στον «σοσιαλισμό σε μια χώρα», προδίδοντας τις μαρξιστικές αρχές περί διεθνισμού. Αυτό θα αποτελέσει την αρχή ενός βοναπαρτικού γραφειοκρατικού καθεστώτος· η ΝΕΠ του Λένιν, που επέτρεπε μια περιορισμένη ελεύθερη αγορά και η οποία χαρακτηρίστηκε από το, Ζινόβιεφ ως «τακτική υποχώρηση», αντικαθίσταται από τα μέχρι θανάτου εξοντωτικά Πενταετή Προγράμματα... τετραετούς διάρκειας.
Ο σταλινισμός αποτέλεσε ένα οιονεί υβρίδιο τσαρισμού και λενινισμού· η απολυταρχική εξουσία των τσάρων υιοθετήθηκε πλήρως από τον Στάλιν· οι απάνθρωποι μηχανισμοί καταστολής κάθε λαϊκής αντίδρασης που στηρίχθηκε στο αστυνομικό καθεστώς της Οχράνα έγιναν ακόμη χειρότεροι, όταν η τσαρική αστυνομία αντικαταστάθηκε από την Τσεκά του Λένιν και κατόπιν από την Γκεπεού, τη Νικαβέντε και την Καγκεμπέ. Η Σιβηρία των τσάρων εκσυγχρονίστηκε και το προσδόκιμο όριο ζωής σε αυτή, έγινε δύο ως τρία χρόνια. Ο αριθμός των θανόντων στα γκουλάγκ είναι ανυπολόγιστος. Από τον Λένιν πάλι ο Στάλιν έμαθε να αγνοεί τη λαϊκή εντολή, όπως έκανε αυτός όταν διέλυσε τη Βουλή γιατί ο λαός είχε ψηφίσει το Κόμμα των Σοσιαλιστών Επαναστατών και όχι αυτόν· τον έμαθε ακόμη πώς να καταστέλλει εξεγέρσεις, όπως έπραξε ο ίδιος - τη βοηθεία Τρότσκι και Τουχατσέφσκι - με τους ναύτες της Κροστάνδης, όταν αυτοί ξεσηκώθηκαν για άμεση δημοκρατία και «σοβιέτ χωρίς μπολσεβίκους» (3/1921).
Υστερα από έναν εμφύλιο (1918-20), που ουσιαστικά ήταν και εισβολή Αμερικανών, Αγγλων, Ιαπώνων, Γάλλων, Ιταλών και Τσέχων οι οποίοι έσπευσαν σε βοήθεια του Λευκού Στρατού, αλλά και δύο λιμούς (1920, 1928), η ΕΣΣΔ θα ορθοποδήσει το 1934. Ο ηγέτης του ΚΚ Λένινγκραντ Σεργκέι Κίροφ, χαρισματικός πολιτικός και λαμπρός ρήτορας, θα κρίνει ότι έχει επιστεί ο χρόνος για περισσότερη δημοκρατία όχι μόνο στο κόμμα αλλά και σε ολόκληρη την ΕΣΣΔ: ηπιότεροι ρυθμοί κολεκτιβοποίησης και αποφυλάκιση των κρατουμένων κουλάκων που αργοπεθαίνουν σε φυλακές και στρατόπεδα εργασίας· συζητείται ακόμη και επιστροφή του εκδιωχθέντος από τον Στάλιν, Λέον Τρότσκι, τον οποίο ο Λένιν είχε ορίσει στη διαθήκη του ως αντικαταστάτη του γιατί θεωρούσε τον Στάλιν όχι μόνο ακατάλληλο αλλά και επικίνδυνο· αλλά οι Στάλιν, Ζινόβιεφ και Καμένεφ την είχαν αποκρύψει λόγω του κοινού μίσους κατά του Τρότσκι που τους ένωσε - προσωρινά, αλίμονο, για τους δύο τελευταίους - στην περίφημη τρόικα. Πολλά μέλη του Πολιτικού Γραφείου θεώρησαν ότι ο Στάλιν έπρεπε να παραχωρήσει τη θέση του σε κάποιον νεότερο και προσέγγισαν τον Κίροφ, ο οποίος αρνήθηκε κατηγορηματικά.
Το τέλος του 1934 σηματοδοτεί την έναρξη της περιόδου του «μεγάλου τρόμου», γιατί ο Κίροφ δολοφονείται (ίσως από ανθρώπους του Στάλιν) και αυτό θα δώσει μια λαμπρή ευκαιρία στον Στάλιν να απαλλαγεί από όσους δεν χρειαζόταν πλέον: πρώτα την «αριστερά» του κόμματος (Ζινόβιεφ, Καμένεφ) και μετά τη «δεξιά» (Μπουχάριν). Στις σκηνοθετημένες δίκες δεν προσκομίζεται κανένα στοιχείο ενοχής των κατηγορουμένων· αρκούν όμως οι ομολογίες τους που γίνονται κάτω από πιέσεις και απειλές για τη ζωή των συγγενών τους. Ολοι τους «ομολογούν» και ζητούν να τους επιβληθεί η θανατική ποινή. Ο Στάλιν θα προχωρήσει και σε εκκαθαρίσεις των στρατιωτικών· ο στρατάρχης Τουχατσέφσκι εκτελείται. Δεν γλιτώνουν ούτε οι αρχηγοί των Γκεπεού και Νικαβέντε, Γιόγκοντα και Γέζοφ . Το πνεύμα των εκκαθαρίσεων διαχέεται πια στον ίδιο τον λαό όπου επικρατεί η ιδεολογία της μισαλλοδοξίας: ο γιος καταγγέλλει τον πατέρα και ο αδελφός τον αδελφό.
Την ημέρα της κηδείας του Στάλιν εκατοντάδες άνθρωποι ποδοπατήθηκαν μέχρι θανάτου μέσα στο χάος που επικρατούσε. Κανένας δεν διανοήθηκε να το αναφέρει αυτό πουθενά. Ακόμη και νεκρός δεν έπαψε να σκοτώνει τον λαό του, αποδεικνύοντας ότι υπήρξε ο υπ' αριθμόν 1 εχθρός του. Αλλωστε δεν επέζησε ο Στάλιν και ως σταλινισμός με όλες τις τραγικές συνέπειές του;