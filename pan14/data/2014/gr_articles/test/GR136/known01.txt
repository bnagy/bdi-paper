Υστερα από μια περίοδο εξαντλητικής έρευνας πάνω στον μαρξισμό - λενινισμό τη δεκαετία του '60, με τις στερεότυπες συγκρίσεις ανάμεσα στον «καλό» Λένιν και στον «κακό» Στάλιν, στα τέλη της ιστορικά μοιραίας δεκαετίας του '80, επέστη ο χρόνος απομυθοποίησης μιας λιτής μεσσιανικής φιγούρας, του «Χριστού» της κομουνιστικής θρησκείας, που όχι μόνο δεν έσωσε τον άνθρωπο από τις αμαρτίες του αλλά, όπως αποκαλύπτουν καινούργια στοιχεία που έρχονται στο φως της δημοσιότητας, τον κυνήγησε ανελέητα γιατί τελικά αυτός αποδείχθηκε ξεροκέφαλο πνεύμα αντιλογίας, ενώ ο Λένιν απαιτούσε να συμφωνεί όλο το ποίμνιο μαζί του. Είναι ο πρώτος που εισήγαγε τα στρατόπεδα συγκέντρωσης στην Ευρώπη· επίσης είναι ο πρώτος που χρησιμοποίησε τον τεχνητό λιμό ως εργαλείο εξόντωσης των αντιφρονούντων. Μετά τον θάνατό του η μέθοδός του τελειοποιήθηκε από τον Στάλιν, ο οποίος πήρε τα αναγκαία μαθήματα βίαιης καταστολής κινημάτων ξεπερνώντας κατά πολύ τον μεγάλο δάσκαλό του.
Γεννημένος το 1870 στο Σίμπριρσκ από μεγαλοαστούς, ο Λένιν στο Γυμνάσιο διαπρέπει στα Αρχαία Ελληνικά και στα Λατινικά· στα 17 του θα συμβεί αυτό που θα σημαδέψει την κατοπινή ζωή του: ο αδελφός του Αλέξανδρος θα καταδικαστεί σε θάνατο με απαγχονισμό για εμπλοκή του σε συνωμοσία απόπειρας δολοφονίας κατά του Τσάρου Αλεξάνδρου Γ'. Ο ίδιος ο Λένιν την επόμενη χρονιά, προτού κλείσει ένα εξάμηνο στη Νομική Σχολή του Πανεπιστημίου του Καζάν όπου είχε εισαχθεί, αποβάλλεται γιατί συμμετείχε σε κάποια διαδήλωση και ανέπτυξε γενικά επαναστατική δράση. Εξορίζεται εντός της επαρχίας του Καζάν και για 3 χρόνια μελετά ακατάπαυστα ξένες γλώσσες, νομικά και προπάντων Καρλ Μαρξ, τον οποίον το 1917 ερμηνεύει κατά το δοκούν, παρά τις ενστάσεις της Ρόζας Λούξεμπουργκ που ανησυχεί για την τύχη της σοσιαλιστικής επανάστασης στη Ρωσία και ικετεύει τον Λένιν να βοηθήσει ώστε να αναδειχθεί περισσότερο το ανθρώπινο πρόσωπο της επανάστασης και λιγότερο η κτηνωδία και η σκληρότητά της· εκείνος όμως δεν έτεινε ευήκοον ους στις συμβουλές της.
Μια λαμπρή καριέρα ως επαναστάτη πλήρους απασχόλησης ανοίγεται τώρα μπροστά του. («Καλύτερα να κάνεις μια επανάσταση παρά να γράφεις γι' αυτή».) Εχει όμως ολοκληρώσει την πρώτη του σημαντική μελέτη H ανάπτυξη του καπιταλισμού στη Ρωσία, όπου επιχειρεί να τοποθετήσει την ιστορική εξέλιξη της χώρας του μέσα στα πλαίσια των πολιτικών και οικονομικών θεωριών του Μαρξ. H Ελβετία γίνεται η χώρα της προτίμησής του· εκεί θα γνωρίσει τον «πατέρα του ρωσικού μαρξισμού» Γκεόργκι Πλεχάνοφ και μαζί με αυτόν, τον Πάβελ Αξελροντ, τον Γιούλιους Μαρτόφ και τον Λέο Τρότσκι θα εκδώσουν την Iskra («Σπίθα»), το περιοδικό που, ως φερέφωνο των ορθόδοξων μαρξιστικών θεωριών, θα προκαλέσει εσωτερικές αναταραχές στις μαρξικές ομάδες, που καταλήγουν στη διάσπαση σε δύο παρατάξεις: αυτές του Λένιν και του Μαρτόφ, τους μπολσεβίκους και τους μενσεβίκους.
Παρά τις αντιξοότητες θα λάβει με άριστα το πτυχίο της Νομικής από το Πανεπιστήμιο της Αγίας Πετρούπολης, που το 1924 θα ονομαστεί προς τιμήν του Λένινγκραντ. Το 1916 κυκλοφορεί η άκρως ενδιαφέρουσα μελέτη του Ιμπεριαλισμός, το Ανώτερο Στάδιο του Καπιταλισμού, όπου υποστηρίζει ότι ο Μεγάλος Πόλεμος ήταν αναπόφευκτη ανάγκη για τον δυτικό, ιμπεριαλιστικό καπιταλισμό, αφού έπρεπε να ακολουθήσει επεκτατική πολιτική για να διατηρήσει τα οικονομικά του οφέλη. Το 1917 από την Ελβετία θα μεταφερθεί με το θρυλικό «σφραγισμένο» τρένο στην Πετρούπολη τη ευγενεί φροντίδι των Γερμανών, που θέλαν να απαλλαγούν από το ανατολικό μέτωπο και γνώριζαν τι πίστευε ο Λένιν για τον πόλεμο («είμαι ένας ηττοπαθής»). Θα το αποδείξει άλλωστε όταν μετά υπογραφεί η ταπεινωτική για τους Ρώσους συνθήκη Μπρεστ Λιτόφσκι, που θα πυροδοτήσει εξεγέρσεις και εισβολές ξένων δυνάμεων στη Ρωσία. Μπαίνουμε πλέον στον εμφύλιο πόλεμο και στον «κομμουνισμό του πολέμου» (1918-21), μια εποχή που κομμουνισμός και δημοκρατία καθίστανται σημασίες απόλυτα αντώνυμες.
Το ιδεολογικό πρόβλημα του Λένιν είναι αυτό που υφίσταται ανάμεσα σε αυτόν και στον Μαρξ πάνω στο θέμα της δημοκρατίας πριν από και μετά την επανάσταση. Ο Λένιν δεν έχει εμπιστοσύνη στο προλεταριάτο σε αντίθεση με τον Μαρξ. Ουσιαστικά η έλλειψη εμπιστοσύνης χρησιμοποιείται προσχηματικά για να διατηρήσει εσαεί τον απόλυτο έλεγχο της εξουσίας, ως κηδεμόνας του λαού που δεν μπορεί «να σωθεί από την ηλιθιότητα της αγροτικής ζωής».
Ο Λένιν θα γίνει ο πλάστης και δημιουργός ενός ιδιότυπου καθεστώτος που ουσιαστικά ακυρώνει την ίδια την πολιτική, την ιστορική μνήμη και την όποια αντιπολίτευση. Εκ των πραγμάτων το μοντέλο του θα υιοθετήσουν οι Στάλιν, Μάο, Πολ Ποτ αλλά και Χίτλερ. Υπήρξε όμως και ένας άλλος Λένιν, αυτός του τέλους του 19ου και των αρχών του 20ού αιώνα, ένας ηγέτης-επαναστάτης με αποφασιστικότητα και όραμα και ένας μεγάλος στοχαστής. H ευφυής του «Θεωρία της αντανάκλασης» προχωρεί σε ένα διαλεκτικό μονοπάτι για να φτάσει σε ό,τι ο ίδιος θεωρεί «αντικειμενική αλήθεια», στη σχέση μεταξύ απόλυτης και σχετικής αλήθειας.
Από το 1917 και μετά, όπως και άλλοι μεγάλοι επαναστάτες, μεταλλάσσεται όταν κερδίζει την απόλυτη εξουσία. Ο λόρδος Ακτον έχει πάντα δίκιο. Ο Λένιν θα υιοθετήσει ελιτίστικες πρακτικές: «πολιτική και σοσιαλιστική συνείδηση οι εργάτες αποκτούν μόνο από έξω». Το «όλη η εξουσία στα σοβιέτ» (τα συμβούλια εργατών, στρατιωτών αλλά και αγροτών, κατόπιν) θα αποδειχθεί γρήγορα πως σημαίνει: Ολη η εξουσία στο κόμμα, και ειδικότερα σε ένα πρόσωπο, μετά την ιστορική εξέγερση των ναυτών της Κροστάνδης, που είχαν πιστέψει πως η επανάσταση θα οδηγούσε στην αληθινή δημοκρατία και των οποίων ο ξεσηκωμός για «σοβιέτ χωρίς μπολσεβίκους» και γνήσια άμεση δημοκρατία πνίγηκε στο αίμα από τους Λένιν και Τρότσκι. Ο λενινισμός καθίσταται βαθμιαία μια ανάπηρη ιδεολογία με εμφανέστατο το έλλειμμα της δημοκρατίας η οποία πρέπει να αποτελεί τον πυρήνα του αληθινού σοσιαλισμού. Για τον Λένιν είναι αδιανόητο να μπορέσει να επιβάλει η εργατική τάξη τον σοσιαλισμό χωρίς ηγέτη· απόλυτα κατανοητό. Ωστόσο ο Λένιν θα προσθέσει προς άρσιν κάθε παρεξηγήσεως για να γίνουν σαφείς οι αληθινές προθέσεις του: «η Σοβιετική Σοσιαλιστική Δημοκρατία δεν είναι καθόλου ασύμβατη με τη δικτατορία του ενός προσώπου» (Λένιν: Απαντα, T. 17).
H περιβόητη ρήση ότι η Ρωσία αποτελούσε την έκφραση της μαρξικής έννοιας μιας αταξικής και α-κρατικής κοινωνίας φάνηκε από πολύ νωρίς πως δεν ήταν παρά ένα επαναστατικό πυροτέχνημα. Ο Μαρξ, έχοντας ακλόνητη πίστη και σεβασμό στην εργατική τάξη, πίστευε πως αυτή θα χρησιμοποιούσε το κράτος προκειμένου να επιτύχει τη μετάβαση της εξουσίας και μετά να το καταργήσει τελείως· η έννοια μιας ελεύθερης δημοκρατικής σοσιαλιστικής κοινωνίας, που οραματίστηκε ο Μαρξ, δεν έχει καμία απολύτως σχέση με τον κρατικό καπιταλισμό του Λένιν. Ενώ για τον Μαρξ ο σοσιαλισμός συνεπάγεται την κατάργηση της ιδιοκτησίας, για τον Λένιν είναι το «μονοπώλιο του κρατικού καπιταλισμού που υπηρετεί τις ανάγκες του λαού». Οσο όμως και αν εντρυφήσεις στον Μαρξ δεν συναντάς παρόμοιο ορισμό.