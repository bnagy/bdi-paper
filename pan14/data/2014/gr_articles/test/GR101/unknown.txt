Ο πρόεδρος του κόμματος της κοινής λογικής μού έστειλε μήνυμα στην ηλεκτρονική μου διεύθυνση. «Παιδί μου Θόδωρε», έλεγε, «είμαι τόσο αηδιασμένος με τα τεκταινόμενα γύρω από την εκπαιδευτική μεταρρύθμιση που αισθάνομαι ανίκανος να ασχοληθώ με το θέμα, αν και είναι καθήκον μου ως πολιτικού. Παρ' όλο που η ιδεολογία μας μικρή σχέση έχει με την του ΠαΣοΚ και ιδιαίτερα της παλιάς εκδοχής του, όπως άλλωστε και με την ιδεολογία των λοιπών ελληνικών κομμάτων, στην παρούσα περίπτωση η πέραν κάθε ίχνους λογικής (από κοινής ως και μεταμοντέρνας) αντίδραση απέναντι σε μια μεταρρύθμιση που προσπαθεί επιτέλους κάτι να διορθώσει, με έχει αφήσει εμβρόντητο. Μου έρχεται να κάνω εμετό και μετά να αρχίσω κοπετό. Πώς καταντήσαμε έτσι; Σε παρακαλώ λοιπόν, εσύ που και διανοούμενος είσαι και στήλη σε έγκριτη εφημερίδα διαθέτεις να κάνεις κάτι υπέρ της ιδεολογίας μας. Να εγκαλέσεις δηλαδή τους διανοουμένους που θα έπρεπε να χειροκροτούν ένα θετικό βήμα και αντ' αυτού ή έχουν καταπιεί τη γλώσσα τους ή/και συμμετέχουν στην παρά πάσα λογική επιχειρηματολογία ενάντια στη ριζοσπαστική προς το καλύτερο μεταρρύθμιση. Να ξεμπροστιάσεις τους πολιτικούς που, όντας στην αντιπολίτευση (της συμπολίτευσης δεν πάνε άλλωστε πίσω!), προσπαθούν να τορπιλίσουν και ό,τι καλό κάνει η κυβέρνηση· χωρίς φυσικά να ξεχνάς ότι και το ΠαΣοΚ όταν ήταν αντιπολίτευση τα ίδια έκανε».
Σκεφτόμουνα τη δύσκολη αποστολή που μου είχε αναθέσει ο πρόεδρος προγραμματίζοντας την ετήσια εκπαιδευτική εκδρομή των φοιτητών και φοιτητριών του Τμήματος Ναυπηγών Μηχανολόγων του Πολυτεχνείου στη Σύρο. Είναι δε η επίσκεψη αυτή πολύ δημοφιλής για τα παιδιά, γιατί αρχίζει η εκπαίδευση στις 10 το πρωί του Σαββάτου και συνεχίζεται ως τα ξημερώματα της Κυριακής! Στη δεύτερη δε φάση της η εκπαίδευση είναι πολιτιστικού χαρακτήρα (που λέει και ο κ. Ευάγγελος Γιαννόπουλος). Εφέτος όμως ήταν και ειδική περίπτωση γιατί το Τμήμα βρισκόταν υπό κατάληψη! Από την Τετάρτη καμιά εικοσαριά από τους 1.500 φοιτητές μηχανολόγους και ναυπηγούς μάς εξηγούσαν (ευγενικά) ότι με απόφαση της Γενικής τους Συνέλευσης δεν θα μπορούσαμε να δουλέψουμε γιατί το κτίριο ήταν υπό κατάληψη, χωρίς όμως να υπάρχει (ουσιαστικά) κανείς καταληψίας μέσα σε αυτό! Μία ακόμη εκδήλωση της καθολικής αντίδρασης ενάντια στην εκπαιδευτική μεταρρύθμιση του ΠαΣοΚ είχε αρχίσει.
Εμείς οι πανεπιστημιακοί ουδόλως πια αντιδρούμε όταν μας εξωπετούν από τα γραφεία μας. Αλλωστε είναι γνωστό ότι οι καταλήψεις συμβαίνουν κατά μήνα Δεκέμβριο και επιπλέον «ο φόβος φυλάει τα έρμα», αφού τα ελληνικά πανεπιστήμια λειτουργούν (παράνομα) χωρίς εσωτερικούς κανονισμούς και με επικρεμάμενη την απειλή ή/και τη χρήση βίας.
Τώρα, αν ήμουν πραγματικός διανοούμενος (πράγμα εξαιρετικά δύσκολο για μηχανικό), και μάλιστα αριστερός διανοούμενος, η υπό τη σκιά της βίας λειτουργία των σχολείων της χώρας (γιατί και τα γυμνασιολύκεια έτσι λειτουργούν) πολύ θα με ενοχλούσε. Θα με ενοχλούσε δηλαδή που τα παιδιά μαθαίνουν, εξ απαλών ονύχων, ότι οργανωμένες ομάδες καταφέρνουν να επιβάλλουν τις απόψεις τους· μέχρι του σημείου που οι Σύγκλητοι των πανεπιστημίων να τα κάνουν επάνω τους κάθε φορά που μπουκάρουν οι ομάδες (και όχι οι νόμιμοι εκπρόσωποι των φοιτητών) και απαιτούν «τα δίκαιά» τους. Τι λέω όμως, γιατί θα τους ενοχλούσε το παραπάνω αφού ουδόλως αντέδρασαν επί δεκαετίες στη φρικτή πρακτική, όπου οι εκπαιδευτικοί της επετηρίδας, αρκετοί από τους οποίους ήταν άκρως ακατάλληλοι, αναλάμβαναν την «εκπαίδευση» των παιδιών μας επί τη βάσει συντεχνιακού κεκτημένου· είδαμε δε όλοι πρόσφατα και τις βιαιοπραγίες τους ενάντια στους νεότερους συναδέλφους τους. Και για το μη λύκειο, που λειτουργούσε επί δεκαετίες χωρίς αντίδραση, τι να πω! Εκεί δηλαδή όπου σε παγκόσμια πρωτοτυπία οι επιδόσεις δεν μέτραγαν έναν παρά και όπου οι ως εκ τούτου βαριεστημένοι δάσκαλοι προπαίδευαν τους μαθητές στην παπαγαλία και τους περνούσαν (σχεδόν) όλους, ενώ το πραγματικό όργιο της παπαγαλικής εκπαίδευσης γινόταν σε πανάκριβα φροντιστήρια, έξω από τις δυνατότητες της εργατικής τάξης.
Και μετά έρχονταν οι αποβλακωτικές πανελλήνιες εισαγωγικές εξετάσεις και ο περίφημος numerus clausus, που αποστερούσε από την πλειονότητα των παιδιών μας τη δυνατότητα να σπουδάσουν στη χώρα τους. Μόνη η Ελλάδα σε όλη την Ευρώπη! Και έπαιρναν τα παιδιά των ευπόρων τον δρόμο προς την Ευρώπη και των φτωχών προς Σκόπια, Ρουμανία, Βουλγαρία κλπ. Είκοσι πέντε χιλιάδες Ελληνες σπουδάζουν σήμερα στη Βρετανία, περισσότεροι και από τους 18.000 Μαλαίσιους, που όμως τα έξοδά τους πληρώνει η κυβέρνηση και όχι οι οικογένειές τους, και 600 νέοι γιατροί γυρίζουν τον χρόνο από τις ανατολικές χώρες έναντι των 300 που τελειώνουν εντοπίως!.. Και άλλα τόσα παιδιά πήγαιναν και πλήρωναν για πτυχία άνευ αντικρίσματος στα ψευτοπανεπιστήμια, όπου οι ξένοι εκπαιδευτικοί οργανισμοί κοροϊδεύουν και εκμεταλλεύονται τη χώρα μας. Και η τάξη των διανοουμένων μας ουδόλως ηνοχλείτο. Μπρακ έκανε· την νήσσαν ποιούσε. Ασε τους πολιτικούς, που στέλνουν τα παιδιά τους στα ακριβά ιδιωτικά δευτεροβάθμια σχολεία και μετά στο εξωτερικό. Ιδιαίτερα οι αριστεροί!
Και έρχεται επιτέλους μια κυβέρνηση και προσπαθεί να αλλάξει την απαράδεκτη αυτή κατάσταση. Με κατάργηση των εισαγωγικών εξετάσεων και ξαναγύρισμα του λυκείου σε ουσιαστική λειτουργία. Με διπλασιασμό των θέσεων στην τριτοβάθμια εκπαίδευση. Με τη δυνατότητα για πρώτη φορά σε ωριμότερα άτομα να σπουδάσουν. Και γίνεται ο χαμός!
Η «συντεχνία» των φοιτητών λέει όχι: στις μεταπτυχιακές σπουδές, στα προγράμματα ειδίκευσης, στην πρακτική άσκηση, στη συνεχιζόμενη εκπαίδευση στο ανοικτό πανεπιστήμιο, στη διά βίου εκπαίδευση, στη δημιουργία τμημάτων νέων ειδικοτήτων, στα προγράμματα σπουδών επιλογής, στις διδακτικές μονάδες, στα προαπαιτούμενα μαθήματα, στην εντατικοποίηση, σε όλα!
Εχοντας κατακτήσει (εν πολλοίς με τη βία) και με μπροστάρηδες τους αριστερούς ένα εξαιρετικά άνετο σύστημα σπουδών (όπου δεν απαιτείται, π.χ., να έχεις περάσει το μάθημα της ανατομίας προτού αρχίσεις τη χειρουργική!!!) και έχοντας διά νόμου (προς αιώνια δόξα σας, ω έλληνες πολιτικοί) το δικαίωμα να φοιτούν διά βίου, έχουν γίνει «αντιπροοδευτικοί». Οταν λες «όχι σε όλα» δηλαδή τι είσαι; Και επί του προκειμένου ο καβγάς είναι για το πάπλωμα. Πώς δηλαδή δεν θα χάσουν τα πτυχία την αξία τους. Και καλά, τα παιδιά τα συμφέροντά τους υπερασπίζονται. Οι (αριστεροί) διανοούμενοι όμως και δη οι επαγγελματίες πανεπιστημιακοί γιατί κρύβονται στα αμπάρια; Βρίσκουν του πολιτικού γούστου τους τη βία; Είναι το «όχι σε όλα» δείγμα αριστερής, προοδευτικής νεολαίας; Είναι ο συντεχνιασμός τού «μέσα εμείς, έξω οι άλλοι» συμβατός με τα μαρξιστικά ιδεώδη; Δεν ντρέπονται λιγάκι που κάνουν την παλαβή; ή μήπως τους έχει εξουδετερώσει ο φόβος;
Το γεγονός ότι θα κρίνεται τώρα (εμμέσως) η αποτελεσματικότητα των καθηγητών του λυκείου τούς ενοχλεί; Το ότι τα παιδιά του λυκείου θα πρέπει τώρα να ασχολούνται σοβαρά με τα μαθήματά τους τούς ψυχοπλακώνει; Η μήπως πιστεύουν το παραμύθι της παραπληροφόρησης ότι η «κακή» κυβέρνηση σκοπεύει να διπλασιάσει τον αριθμό των εισακτέων στην τριτοβάθμια εκπαίδευση και να μεθοδεύσει την παρεμπόδιση των μαθητών να τελειώνουν το λύκειο ταυτόχρονα!.. Η μήπως να λαμβάνουν σοβαρά υπόψη το γεγονός ότι πολύ περισσότερα μη προνομιούχα Ελληνόπουλα θα παίρνουν τώρα πτυχίο, πράγμα που θα υποβαθμίσει τα πτυχία που παίρνουν τα δικά τους παιδιά στο εξωτερικό (προς 5 εκατ. δρχ. τον χρόνο το κεφάλι);
Πώς έχει καταντήσει έτσι η αριστερή διανόηση στην κακομοίρα τη χώρα μας; Οι προοδευτικοί τού «όχι σε όλα» και οι λεβέντηδες με τα γυαλιά που δεν ορούν τη βία! Ούτε τα γιαουρτώματα του Πρωθυπουργού και του Αρχιεπισκόπου. Το καλαμπουρίζουν κιόλας! Και για τη ΝΔ τι να πεις; Να κάνει, λέει, η κυβέρνηση διάλογο με τους καθηγητές και με τους μαθητές· διάλογο που η ίδια έχει αρνηθεί, όπως και τα λοιπά κόμματα! Ασε τα ιδιωτικά πανεπιστήμια, όπου κανένας δεν έχει ποτέ παρουσιάσει ένα σχετικό επιχειρηματικό σχέδιο, για να διασκεδάσουμε! Μήπως υπάρχει κανείς, αριστερός ή δεξιός, για κάποιο δημόσιο διάλογο;