ΕΜΠΕΙΡΙΑ εκλογικών αναμετρήσεων μισού περίπου αιώνα και πολιτικό ένστικτο με είχαν οδηγήσει στην εκτίμηση ότι το αποτέλεσμα των εκλογών της περασμένης Κυριακής δεν θα ήταν διαφορετικό από εκείνο που έβγαλαν οι κάλπες. Ενα αποτέλεσμα από το οποίο προκύπτει ότι η μεγάλη πλειοψηφία του εκλογικού σώματος δεν έδωσε σε κανένα κόμμα την απόλυτη εμπιστοσύνη της, θέλοντας με αυτή την ετυμηγορία της να απευθύνει στον πολιτικό κόσμο και ιδιαίτερα στα δύο μεγάλα κόμματα σαφές μήνυμα εθνικής συνεννόησης και συνεργασίας για το καλό της χώρας και του λαού. Το μειωμένο κατά 5,50 περίπου μονάδες ποσοστό ψήφων του ΠαΣοΚ, σε σχέση με εκείνο των εκλογών του 1993, και η μικρή απόσταση που το χωρίζει από τη Νέα Δημοκρατία έχει αυτό το αληθές νόημα και ούτε θριαμβολογίες για το πρώτο κόμμα επιτρέπει ούτε αλλόφρονα πανικό και πνεύμα ηττοπάθειας για το δεύτερο κόμμα δικαιολογεί. Αλλο βέβαια είναι το θέμα της απόλυτης κοινοβουλευτικής πλειοψηφίας που έδωσε στο ΠαΣοΚ το ισχύον αλαζονικό εκλογικό σύστημα του Οκτωβρίου 1990, «κατασκεύασμα» του τότε υπουργού Εσωτερικών, το οποίο με τόση ακρισία και «ελαφρά τη καρδία» υιοθέτησε ο πρωθυπουργός της περιόδου εκείνης, παρά την επισήμανσή μου για το άκαιρο της πρωτοβουλίας και τις έντονες αντιρρήσεις μου για το ουσιαστικό περιεχόμενο του σχετικού νομοσχεδίου.
Πιστεύω ότι σ' αυτές τις εκλογές ο ελληνικός λαός ψύχραιμα και υπεύθυνα εξέφρασε τον προβληματισμό του, όσον αφορά στη δυνατότητα αποτελεσματικής αντιμετωπίσεως από ένα μόνο κόμμα των πολλών και σοβαρών προβλημάτων που απασχολούν τον τόπο. Μετά τις εκλογές του Ιουνίου 1989 και έως σήμερα δεν έπαυσα να υποστηρίζω κατά διαστήματα, με δημόσιες ομιλίες μου και άρθρα μου σε εφημερίδες, ότι τα κρίσιμα εθνικά μας θέματα της εξωτερικής πολιτικής, καθώς και η πολύ κακή κατάσταση των δημοσίων οικονομικών μόνο με κυβέρνηση συνεργασίας των δύο μεγάλων πολιτικών κομμάτων θα ήταν δυνατόν να αντιμετωπιστούν ορθά και εύστοχα. Οι απόψεις μου ηχούσαν παράδοξα «εις ώτα μη ακουόντων». Η αλαζονεία της αυτοδυναμίας και η οξύτητα που χαρακτήριζε την πολιτική τακτική των δύο μεγάλων κομμάτων, ιδίως σε επίπεδο αρχηγών, δεν άφηνε περιθώρια για καμιά συναίνεση. Ετσι χάθηκαν ορισμένες καλές ευκαιρίες για ειλικρινή συνεννόηση και δημιουργική συνεργασία μεταξύ ΠαΣοΚ και ΝΔ στα μεγάλα εθνικά μας θέματα, τα οποία, καθώς δεν αντιμετωπίζονται ορθά και έγκαιρα, οξύνονται και περιπλέκονται περισσότερο με την πάροδο του χρόνου. Σήμερα, η μεγάλη πλειοψηφία του ελληνικού λαού υποδεικνύει αυτή τη συνεργασία. Αλλά είναι βέβαιο ότι η υπόδειξη αυτή θα αγνοηθεί και, φυσικά, συνεργασία δεν θα υπάρξει. Τώρα το εμπόδιο δεν είναι η οξύτητα αλλά η μεγάλη διαφορά εδρών στη Βουλή που χωρίζει το πρώτο από το δεύτερο κόμμα, εξαιτίας του κακού εκλογικού συστήματος, όπως προανέφερα. Θα ήθελα, πάντως, στο σημείο αυτό να τονίσω ότι κανένα εμπόδιο δεν επιτρέπεται να υπερακοντίζει το σχηματισμό κυβερνήσεως εθνικής συνεργασίας όταν τον απαιτούν η ανάγκη των πραγμάτων και η κρισιμότητα των καιρών. Υπενθυμίζω την περίπτωση Καραμανλή το 1977, ο οποίος, παρά την ισχυρή κοινοβουλευτική πλειοψηφία που διέθετε, κάλεσε τον τότε αρχηγό της Ενώσεως Κέντρου Γεώργιο Μαύρο να συμμετάσχει μαζί με τα στελέχη του κόμματός του σε κυβέρνηση συνεργασίας ΝΔ - ΕΚ, ώστε τα σοβαρά θέματα της πολιτικής της Ελλάδος έναντι του ΝΑΤΟ και της εντάξεώς της στην Ευρωπαϊκή Οικονομική Κοινότητα να τα χειριζόταν, σε εθνικό επίπεδο, μια τέτοια κυβέρνηση ευρύτερης βάσεως. Ο Μαύρος δεν ανταποκρίθηκε. Η πρόταση Καραμανλή, όμως, παραμένει πάντοτε μια ορθή πρωτοβουλία ενός υπευθύνου πολιτικού ηγέτη σε μια κρίσιμη καμπή για την ασφάλεια και την προκοπή του έθνους.
Εν πάση περιπτώσει, αν δεν είναι εφικτή μια κυβέρνηση συνεργασίας ΠαΣοΚ και ΝΔ, είναι οπωσδήποτε επιβεβλημένη άσκηση συνετής και εποικοδομητικής αντιπολιτευτικής κριτικής από το σύνολο, φυσικά, των αντιπολιτευτικών κομμάτων της Βουλής, ιδιαίτερα όμως από το κόμμα της αξιωματικής αντιπολιτεύσεως. Η άσκηση ορθής αντιπολιτεύσεως με τον καλώς νοούμενο έλεγχο των πράξεων, των παραλείψεων και της εν γένει δράσεως των ασκούντων την εξουσία, πέρα από το γεγονός ότι αποτελεί σπουδαίο καθήκον και υψηλή αποστολή, που ο λαός ανέθεσε στην αντιπολίτευση, ασφαλώς αποβαίνει χρήσιμη και επωφελής για τη δημοκρατία και την προώθηση των συμφερόντων του τόπου και του λαού.
Σε αυτή τη μορφή αντιπολιτεύσεως πίστευα και πιστεύω και αυτή ακριβώς χαρακτήριζε την πολιτική μου τακτική είτε ως αρχηγού της αντιπολιτεύσεως είτε ως απλού βουλευτή. Πρόσεχα πάντοτε ώστε η άσκηση αντιπολιτεύσεως να μη βλάπτει τα εθνικά συμφέροντα και να μην εμποδίζει την πρόοδο της χώραςΩ ποτέ δεν συμβιβάστηκα με την καταστροφική αρχή της αρνητικής αντιπολίτευσης για την αντιπολίτευση. Οταν τον Οκτώβριο του 1981, ως αρχηγός της αξιωματικής αντιπολιτεύσεως, ετοιμαζόμουν να απαντήσω στις προγραμματικές δηλώσεις της κυβερνήσεως Α. Παπανδρέου, κάποιο από τα στελέχη του κόμματος που μετείχαν στη σχετική σύσκεψη υπό την προεδρία μου πρότεινε ­ και ορισμένοι συμφώνησαν με την πρόταση ­ να προκαλέσω τον τότε πρωθυπουργό να απαντήσει σαφώς στο ερώτημα πότε θα αποχωρούσε η Ελλάδα από την ΕΟΚ και το ΝΑΤΟ, που το ΠαΣοΚ τα θεωρούσε «το ίδιο συνδικάτο», όπως με στόμφο διακήρυττε προεκλογικά από όλους τους εξώστες. Θα ήταν ασφαλώς ένα καλό ρητορικό αντιπολιτευτικό ερώτημα και φυσικά «στριμωχτικό» για τον Παπανδρέου, ο οποίος είχε κατηγορηματικά διαβεβαιώσει το λαό ότι, αν του έδινε την εξουσία, θα απέσυρε τη χώρα και από την ΕΟΚ και από το ΝΑΤΟ. Αναλογιζόμενος όμως ότι ήταν πιθανόν ο Παπανδρέου, προκαλούμενος από μένα, να πραγματοποιήσει την προεκλογική του απειλή, απέρριψα την εσφαλμένη εκείνη πρόταση και αρνήθηκα να εξωθήσω την κυβέρνηση σε μια τέτοια καταστροφική απόφαση απλώς και μόνο για να την αντιπολιτευτώ.
Αυτή ακριβώς τη μορφή αντιπολιτεύσεως εννοούσα και θέλησα να υπογραμμίσω με όσα σχετικά είπα σε πρόσφατη συνέντευξή μου σε τηλεοπτικό σταθμό, τα οποία, δυστυχώς, διαστρεβλώθηκαν από ορισμένους, που δεν τα κατάλαβαν ή είναι προκατειλημμένοι. Χαρακτήρισαν «πεσιμιστικά» τα λόγια μου και ισχυρίστηκαν ότι μια τέτοια αντιπολιτευτική τακτική διευκολύνει μόνο τις θέσεις της κυβερνήσεως, προσθέτοντας ότι η αξιωματική αντιπολίτευση, ιδίως κατά την τελευταία τριετία, δεν ακολούθησε αρνητική πολιτική, αφού είχε συμφωνήσει με την κυβέρνηση στην ψήφιση ορισμένων νομοσχεδίων. Αλλά, αν θυμάμαι καλά, κατά το διάστημα αυτό, σύμπτωση απόψεων κυβερνήσεως και αντιπολιτεύσεως υπήρξε μόνο κατά τη συζήτηση ασήμαντων νομοσχεδίων της κατηγορίας τοποθετήσεως φάρων στις Οινούσες ή εκείνων που αφορούσαν σε αύξηση της βουλευτικής αποζημιώσεως! Δυστυχώς, η πολιτική που ακολούθησαν τα δύο μεγάλα κόμματα στα κρίσιμα ζητήματα της εξωτερικής πολιτικής όχι μόνο δεν εξυπηρέτησε τα ελληνικά συμφέροντα αλλά προφανώς τα έβλαψε. Ειδικότερα, όσον αφορά στην ελληνοσκοπιανή διαφορά, η πολιτική τόσο του ΠαΣοΚ όσο και της ΝΔ αντί να επιλύσει περιέπλεξε το θέμα και το οδήγησε σε τραγικό αδιέξοδο, από το οποίο τώρα είναι πολύ δύσκολο να απεγκλωβιστούμε. Υπολογίζοντας πάντοτε το κομματικό κόστος, Παπανδρέου ως αντιπολίτευση και Μητσοτάκης ως πρωθυπουργός είχαν ρίξει το βάρος της επιχειρηματολογίας τους στο όνομα «Μακεδονία» και είχαν εξάψει την εθνική ευαισθησία του λαού χωρίς να τη συνδυάσουν επιδέξια με την ουσία του προβλήματος. Βλέποντας όμως αργότερα ο Παπανδρέου ως πρωθυπουργός πλέον και ο Μητσοτάκης ως αντιπολίτευση το απραγματοποίητο της άκαμπτης επιδιώξεώς τους και τον κίνδυνο να οδηγηθούμε σε χειρότερα, συμβιβάστηκαν σε μια σύνθετη έστω ονομασία, π.χ., «Σλαβομακεδονία», που δεν τη θεωρούσαν απλώς ανεκτή αλλά και επιθυμητή. Αν αυτή η τακτική δεν ονομάζεται «αντιπολίτευση για την αντιπολίτευση», διερωτώμαι πώς θα μπορούσε να τη χαρακτηρίσει κανείς.
Με την ευκαιρία αυτή, θα ήθελα να δώσω μια σύντομη απάντηση σε ορισμένους σχετικά νέους πολιτικούς του ΠαΣοΚ, οι οποίοι μιλούν για προοδευτικές και συντηρητικές πολιτικές δυνάμεις, κατατάσσοντας με καταφρόνηση στις τελευταίες τη Νέα Δημοκρατία. Το πρώτο που έχω να παρατηρήσω είναι ότι, σε κάθε περίπτωση, ο διαχωρισμός αυτός, καθώς γίνεται σήμερα, είναι ανιστόρητος, εντελώς εξωπραγματικός και οπωσδήποτε αναχρονιστικός. Η Νέα Δημοκρατία ως παραταξιακή συνέχεια παλαιότερων πολιτικών σχηματισμών με σταθερή ιδεολογική βάση και κατεύθυνση στις γενικές της αρχές ήταν έως πρόσφατα τουλάχιστον ένα σύγχρονο δημοκρατικό κόμμα, το οποίο συνδύαζε αρμονικά το σεβασμό προς τις δοκιμασμένες παραδοσιακές αρχές του έθνους μας με τις ρηξικέλευθες πολιτικές πρωτοβουλίες, την ανάληψη των οποίων επιβάλλουν οι σύγχρονες εξελίξεις και απαιτούν οι σημερινές περιστάσεις για το καλό της πατρίδας μας. Η παράταξη αυτή έχει προσφέρει τεράστιες υπηρεσίες στον τόπο και το λαό και δικαιολογημένα αισθάνεται υπερήφανη για την προσφορά της. Η πολιτική που ακολούθησε και οι αποφάσεις που κατά καιρούς έλαβε ως κυβέρνηση στη διάρκεια της μεταπολεμικής περιόδου είναι ιστορικές και διέπονται από τολμηρό προοδευτικό πνεύμα, που είναι βέβαιο ότι σε αρκετές περιπτώσεις έχει ξαφνιάσει τις λεγόμενες προοδευτικές δυνάμεις. Ανατρέχοντας στην τελευταία τεσσαρακονταετία, θα ήθελα να υπενθυμίσω επιγραμματικά μερικές απ' αυτές όπως είναι: η εξαγορά, το 1956, των ιδιωτικών ηλεκτρικών επιχειρήσεων και καθιέρωση της ενιαίας τιμής του ηλεκτρικού ρεύματος στην επαρχία, που υπήρξε σωτήριο μέτρο για τους αγρότες και την ανάπτυξη της αγροτικής μας οικονομίας, καθώς και για τους πληθυσμούς της ελληνικής υπαίθρου γενικότεραΩ η δημιουργία του Οργανισμού Γεωργικών Ασφαλίσεων, που ανέλαβε την ασφάλιση των αγροτών, την υγειονομική τους περίθαλψη και αργότερα τη σύνταξη γήρατος, η επιχορήγηση, από το 1962, των δήμων και κοινοτήτων της χώρας με την εγγραφή έκτοτε σχετικών πιστώσεων στον κρατικό προϋπολογισμό και την ταυτόχρονη κατάργηση του ως τότε μεροληπτικού και άδικου συστήματος της ενισχύσεώς τους με υπουργικές αποφάσειςΩ η αναγνώριση, το 1974 ­ αμέσως μετά τη μεταπολίτευση ­ του Κομμουνιστικού Κόμματος Ελλάδος ως νομίμου πολιτικού κόμματος και, τέλος, η κυριολεκτικά σωστική, για την οικονομική μας ανάπτυξη, ένταξη της Ελλάδος στην Ευρωπαϊκή Κοινότητα, το 1979, μια τολμηρή πρωτοβουλία που εξασφάλισε γενναίες επιδοτήσεις και ισχυρή στήριξη των τιμών των αγροτικών μας προϊόντων, χωρίς τις οποίες οι αγρότες μας θα πένονταν σήμερα και, φυσικά, αγροτική οικονομία δεν θα υπήρχε. Και δεν θα πρέπει να λησμονούν οι εκπρόσωποι των δήθεν προοδευτικών δυνάμεων τη λυσσαλέα αντίδραση που αντέταξαν τότε στην εθνική εκείνη πρωτοβουλία του Καραμανλή. Καιρός είναι, λοιπόν, να αφήσουν οι κατ' όνομα μόνο «προοδευτικοί» την ξεπερασμένη πλέον από τις εξελίξεις κομματική συνθηματολογία, με την οποία μάταια προσπαθούν να συγκινήσουν τον κόσμο, και να κοιτάξουν πώς θα μπορέσουν τα κόμματά τους και οι ίδιοι να φανούν χρήσιμοι και επωφελείς για τον τόπο.
 Θα ήθελα να κλείσω το σημερινό σημείωμά μου με λίγα λόγια για τους κραδασμούς που προκάλεσε το αποτέλεσμα των εκλογών στο κόμμα της αξιωματικής αντιπολιτεύσεως, το οποίο προφανώς δεν ανέμενε την αποτυχία και έτσι δεν είχε εναλλακτικά προετοιμαστεί για ένα τέτοιο ενδεχόμενο. Οπως σαφώς υπαινίχθηκα και στην αρχή, η λαϊκή ετυμηγορία της περασμένης Κυριακής δεν δικαιολογεί τον έξαλλο πανικό που επικράτησε στη ΝΔ το βράδυ της ημέρας αυτής. Κατά τη γνώμη μου, ο κ. Εβερτ αντί να σπεύσει να ανακοινώσει την παραίτησή του θα έπρεπε να δηλώσει ότι μόλις γίνει η επίσημη ανακήρυξη της εκλογής των βουλευτών θα συγκαλέσει την κοινοβουλευτική ομάδα της ΝΔ προκειμένου να θέσει θέμα εμπιστοσύνης προς το πρόσωπό του.
Πιστεύω ότι αν, κατά τη συνεδρίαση αυτή, δήλωνε πως, ακόμη και στην περίπτωση όπου η κοινοβουλευτική ομάδα εξέφραζε την εμπιστοσύνη της, εκείνος θα κατέβαλλε κάθε προσπάθεια ώστε μέσα σε ένα εξάμηνο να αναδειχθεί διάδοχός του που θα εξασφάλιζε την πραγματική και όχι πλασματική ενότητα στο κόμμα, τότε ελάχιστοι από τους βουλευτές της ΝΔ θα είχαν διαφορετική αντίληψη.
Θεωρώ, πάντως, ότι η εν θερμώ εκλογή τώρα νέου προέδρου θα πυροδοτήσει δυσάρεστες εξελίξεις, που είναι πολύ πιθανό να φτάσουν ως τη διάλυση του κόμματος. Αν τελικά επικρατήσει η επικίνδυνη αυτή άποψη, υπάρχει κίνδυνος η ΝΔ να καταντήσει ένα κόμμα τύπου ΦΙΔΕ ή Ενώσεως Κέντρου του 1977-78. Και αυτή θα είναι η πιο λυπηρή κατάληξη ενός μεγάλου και ιστορικού κόμματος, που ασφαλώς θα απογοητεύσει βαθιά τον ελληνικό λαό, η μεγάλη πλειοψηφία του οποίου πολλές φορές το περιέβαλε με την αμέριστη εμπιστοσύνη του και στήριζε σ' αυτό τις ελπίδες του για ένα καλύτερο μέλλον της Ελλάδος. Με βάση αυτές τις σκέψεις, οι βουλευτές της Νέας Δημοκρατίας πρέπει να αναζητήσουν και να καταλήξουν στη λύση εκείνη που θα αποτρέψει τον κίνδυνο κατακερματισμού του κόμματος και θα οδηγήσει στην πραγματική ενότητα της παρατάξεως, μια ενότητα για την οποία όλοι αναφανδόν και με στόμφο μιλούν, φοβάμαι όμως ότι ελάχιστοι την πιστεύουν βαθιά και πασχίζουν γι' αυτή.