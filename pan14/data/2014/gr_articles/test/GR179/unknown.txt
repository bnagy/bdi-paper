ΟΙ ΠΡΟΣΦΑΤΕΣ αμερικανικές εκλογές ανέδειξαν στην προεδρία των ΗΠΑ και πάλι τον κ. Κλίντον, για δεύτερη τετραετία. Η καλή κατάσταση της οικονομίας της χώρας ασφαλώς επηρέασε ευνοϊκά υπέρ του Κλίντον τους Αμερικανούς, η επιλογή τους, όμως, οφείλεται κυρίως στη στάθμιση της λογικής «του μη χείρονος» και δεν ήταν αποτέλεσμα μιας αποδοτικής και επιτυχούς πρώτης τετραετίας. Αυτό, άλλωστε, προκύπτει από ακριτόμυθη αποκάλυψη του Ντικ Μόρρις, πρώην συμβούλου του Αμερικανού Προέδρου, σύμφωνα με την οποία ο Κλίντον, ήδη από το περασμένο καλοκαίρι και πριν από το συνέδριο των Δημοκρατικών στο Σικάγο, ήταν ανήσυχος από τη διαπίστωση ότι η πλειοψηφία των συμπολιτών του τον θεωρούσε πολύ μέτριο πρόεδρο. Με το δεδομένο αυτό, ο Κλίντον ­ πάντοτε κατά τον Μόρρις ­ είχε αποφασίσει να αποδυθεί, κατά τη νέα τετραετία του, οπότε δεν θα τον απασχολούσε πλέον η επανεκλογή του, σε μια ιδιαίτερη προσπάθεια αναβαθμίσεώς του στην εκτίμηση των Αμερικανών, ώστε αποχωρώντας να έχει εξασφαλίσει την υστεροφημία ενός ικανού προέδρου.
Ομως, η εύλογη και ευγενική αυτή φιλοδοξία του Κλίντον δεν είναι καθόλου εύκολο να ικανοποιηθεί με τον μοχλό της εσωτερικής πολιτικής, γιατί δεν θα μπορέσει να εξασφαλίσει τις ανάλογες καλές επιδόσεις στον τομέα αυτόν, όταν την πλειοψηφία της Βουλής των Αντιπροσώπων, καθώς και της Γερουσίας, εξακολουθούν και μετά τις εκλογές της 5ης Νοεμβρίου 1996 να κατέχουν οι Ρεπουμπλικανοί. Η σκληρή αυτή πραγματικότητα επιβάλλει την αρμονική συνεργασία του προέδρου με τα δύο Σώματα και η σύνθεση της Γερουσίας είναι για τους Δημοκρατικούς δυσμενέστερη από εκείνη της Βουλής των Αντιπροσώπων, αφού αρκετοί από τους νεοεκλεγέντες Ρεπουμπλικανούς είναι πιο ακραίοι από τους γερουσιαστές που αντικατέστησαν.
Επομένως, λογικά δεν θα πρέπει να αναμένεται να επιχειρήσει ο Κλίντον να επαναφέρει για συζήτηση τις προτάσεις του για την υγεία, οι οποίες είχαν απορριφθεί κατά την περίοδο 1992-1996. Δύσκολο, επίσης, είναι να επιτύχει την έγκριση των αναγκαίων πιστώσεων για ένα βελτιωμένο πρόγραμμα στον τομέα της παιδείας, καθώς και για περισσότερο φιλελεύθερα κοινωνικά μέτρα, επιλογές που είχε προεκλογικά υποσχεθεί ότι θα υλοποιήσει κατά τη διάρκεια της νέας θητείας του, αλλά τώρα είναι βέβαιο ότι θα προσκρούσει στην πεισματική αντίδραση των συντηρητικών μελών του Ρεπουμπλικανικού κόμματος.
ΑΝ, ΛΟΙΠΟΝ, ο Κλίντον φιλοδοξεί ­ και προφανώς φιλοδοξεί ­ να περάσει στην αμερικανική πολιτική ιστορία ως ένας σπουδαίος πρόεδρος, θα πρέπει αναγκαστικά πλέον να συγκεντρώσει τις προσπάθειές του στην εξωτερική πολιτική των ΗΠΑ, η οποία, πάντως, κατά την προηγούμενη τετραετία δεν έχει να παρουσιάσει αξιόλογα επιτεύγματα. Πράγματι, η μοναδική σταθερή επιτυχία του αμερικανού προέδρου στον τομέα αυτόν ήταν η ομαλοποίηση της καταστάσεως στην Αϊτή, στην οποία η συμβολή του ήταν αποφασιστικής σημασίας. Αντίθετα, η ειρηνική διευθέτηση που επιτεύχθηκε στη Βοσνία - Ερζεγοβίνη είναι εξαιρετικά εύθραυστη, ενώ στο Μεσανατολικό, αντί από τη βελτίωση του κλίματος που σημειώθηκε το 1995, μετά την εκλογή του Νετανιάχου στην πρωθυπουργία, εγκυμονείται σοβαρός κίνδυνος οριστικής ρήξεως μεταξύ Ισραήλ και Παλαιστινίων.
Συνεπώς, ως μόνη δυνατότητα επιτυχίας στην εξωτερική πολιτική των ΗΠΑ απομένει, αυτή τη στιγμή, η διεύρυνση της Νοτιοανατολικής Συμμαχίας προς την Ανατολική Ευρώπη. Το ΝΑΤΟ, παρά την κατάρρευση του σοβιετικού συνασπισμού, εξακολουθεί ασφαλώς να αποτελεί έναν πολύ χρήσιμο αμυντικό πολιτικό - στρατιωτικό οργανισμό του δυτικού κόσμου και στην εκτίμηση αυτή συμφωνούν Ευρωπαίοι και Αμερικανοί. Εν τούτοις, τη συνοχή της Συμμαχίας απειλεί το ενδεχόμενο ενδονατοϊκών συγκρούσεων. Βασική ενδονατοϊκή διαφορά αποτελούν οι κακές ελληνοτουρκικές σχέσεις· μια διαφορά η οποία, όχι μόνο παλαιότερα αλλά και στο πολύ πρόσφατο παρελθόν, έφθασε στα όρια της συγκρούσεως μεταξύ Ελλάδος και Τουρκίας, δύο χωρών - μελών του ΝΑΤΟ. Σοβαρή αδυναμία της Συμμαχίας ­ που φάνηκε καθαρά όλα αυτά τα χρόνια ­ είναι η έλλειψη κατάλληλου οργάνου και πρόσφορου μηχανισμού για την αποτελεσματική αντιμετώπιση εσωτερικών εντάσεων μεταξύ των μελών της.
Προφανώς, η επισήμανση της αδυναμίας αυτής έχει οδηγήσει τους υπευθύνους του ΝΑΤΟ στη διατύπωση αόριστων βέβαια, ως τη στιγμή αυτή, σκέψεων για τη διαμόρφωση τέτοιου μηχανισμού ρυθμίσεως ενδοσυμμαχικών διαφορών. Στο πλαίσιο αυτό, σχετική πρωτοβουλία, που όπως ακούεται έχει αναλάβει ο υπουργός των Εξωτερικών κ. Πάγκαλος, φαίνεται κατ' αρχήν ορθή. Βέβαια, η πρωτοβουλία αυτή δεν θα εξετασθεί υπό το πρίσμα μόνο της ελληνοτουρκικής διαφοράς, αφού η μελετώμενη διεύρυνση θα προβλέπει ασφαλώς ένταξη στη Συμμαχία και χωρών - μελών που ενδέχεται να έχουν μεταξύ τους διαφορές. Ενώ, όμως, όσο τουλάχιστον διατηρείται πλήρες το δικαίωμα του «βέτο» του κάθε μέλους, οι σκέψεις για ενδονατοϊκό ρυθμιστικό μηχανισμό είναι αμφίβολης αποτελεσματικότητας, εν τούτοις οι ΗΠΑ είναι σε θέση να ενεργήσουν αυτοτελώς. Γι' αυτό και, εξαιτίας μάλιστα των φιλοδοξιών του προέδρου Κλίντον, όπως προηγουμένως εκτέθηκαν, είναι πιθανό να εκδηλωθεί προσεχώς κάποια αμερικανική πρωτοβουλία για τη ρύθμιση των προβλημάτων μεταξύ Ελλάδος - Κύπρου και Τουρκίας.
Μια τέτοια πρωτοβουλία ούτε σκόπιμο ούτε εύλογο είναι, βέβαια, να αποκρουσθεί a priori. Εν τούτοις είναι εύλογο η Ελλάδα να την αντιμετωπίζει με επιφυλακτικότητα, γιατί:
α) Οι πρόσφατοι αμερικανικοί χειρισμοί σε συγκεκριμένες περιπτώσεις διεθνών κρίσεων δεν υπήρξαν στο σύνολό τους επιτυχείς· όπως ήδη σημείωσα, εκτός από τις εξελίξεις στη Βοσνία και στην Παλαιστίνη, τα γεγονότα στο Β. Ιράκ αποκάλυψαν ανεπάρκεια των Αμερικανών.
β) Δυστυχώς, οι Αμερικανοί έχουν την τάση να υπεραπλουστεύουν τα πράγματα και να πιστεύουν ότι ένας συμβιβασμός «στα μισά του δρόμου» είναι συνήθως η ορθή λύση. Παραγνωρίζουν, όμως, ότι οι διαρκώς διευρυνόμενες με την πάροδο του χρόνου τουρκικές αξιώσεις έχουν ωθήσει «τα μισά του δρόμου» μονόπλευρα προς την πλευρά της Ελλάδος, η οποία δεν έχει προβάλει αξιώσεις, αλλά απλώς αμύνεται κατά των παράλογων και έκνομων τουρκικών απαιτήσεων.
Σε κάθε περίπτωση, οποιαδήποτε αμερικανική παρέμβαση θα πρέπει να λάβει προηγουμένως υπόψη τις δύο βασικές επισημάνσεις, στις οποίες χρήσιμο θα είναι να έχουμε επιστήσει την προσοχή των Αμερικανών, προτού εκδηλωθεί η πρωτοβουλία τους.
Η πρώτη: Μακροπρόθεσμα, δεν συμφέρει στο ΝΑΤΟ, αλλά και στις ΗΠΑ, να αγνοούνται βασικές αρχές διεθνούς και ακόμη περισσότερο ενδοσυμμαχικής συμπεριφοράς, όπως είναι ο σεβασμός του διεθνούς δικαίου, η ισχύς των διεθνών συνθηκών, η αποφυγή χρήσεως ή απειλής βίας, γιατί στην αντίθετη περίπτωση ενθαρρύνεται η ασυδοσία και υπονομεύεται η σταθερότητα της διεθνούς ισορροπίας και ειρήνης, που επιδιώκει να εξασφαλίσει το ΝΑΤΟ.
Η δεύτερη: Το πραγματικό συμφέρον της Τουρκίας, αλλά και της Δύσεως γενικότερα δεν είναι να ενθαρρύνεται η Τουρκία ­ έστω έμμεσα με την ανοχή των συμμάχων ­ στη δημιουργία προστριβών για το Αιγαίο και την Κύπρο. Προφανές, άλλωστε, είναι ότι ούτε η ασφάλεια της Τουρκίας απειλείται ούτε άλλα συμφέροντα της Δύσεως διακυβεύονται, ενώ οι ελληνοτουρκικές διενέξεις προκαλούν προβλήματα στη Συμμαχία. Αντίθετα, στα νότια και ανατολικά σύνορα της Τουρκίας, η Συρία, το Ιράκ, το Ιράν είναι γείτονες πολύ επίφοβοι όχι μόνο για την Τουρκία αλλά ενδεχομένως και για τη Δύση. Αφήνω τη νέα ρωσική παρουσία στην Υπερκαυκασία, καθώς και τα πολλά και σοβαρά προβλήματα που μαστίζουν σήμερα την Τουρκία, όπως είναι το Κουρδικό ζήτημα, η δεινή οικονομική της κατάσταση και η πολιτική ρευστότητα.
Κακώς, βέβαια, οι τουρκικές κυβερνήσεις ­ ανεξαρτήτως της κομματικής τους συνθέσεως ­ αντί να δώσουν προτεραιότητα στα συσσωρευμένα αυτά προβλήματα, ανταγωνίζονται στην επίδειξη δυνάμεως προς την ελληνική πλευρά και δεν εννοούν να αντιληφθούν ότι η πολιτική τους αυτή όχι μόνο δεν αποδίδει, αλλά και ζημιώνει πολλαπλώς τη χώρα τους. Την αντικειμενική αυτή αλήθεια είχαν το θάρρος να διατυπώσουν δημόσια, πριν από τρεις περίπου μήνες, ορισμένοι επιφανείς Τούρκοι, που ομολόγησαν ότι ήταν λάθος της Τουρκίας η επίθεση της Γαύδου, γιατί η δημιουργία του θέματος έβλαψε τα εθνικά τους συμφέροντα. Ενας από αυτούς που διεφώνησαν δημόσια ήταν και παλαιός διπλωμάτης, που δεν είχε έως τότε διακριθεί για τη μετριοπάθεια του.
Ασφαλώς, οφείλουν οι δυτικές κυβερνήσεις γενικά και οι ΗΠΑ ειδικότερα να βοηθήσουν, με τις πολλές δυνατότητες που διαθέτουν, ώστε να πεισθεί επιτέλους η Τουρκία ότι η πολιτική της έναντι της Ελλάδος και της Κύπρου είναι αδιέξοδη και, σε κάθε περίπτωση, βλαπτική για την ίδια· συνεπώς, επιβάλλεται «αλλαγή πλεύσεως», με την αναθεώρηση των λανθασμένων προτεραιοτήτων των τουρκικών κυβερνήσεων. Στο πνεύμα αυτό, όμως, είναι αναγκαίο να αναλάβει εμπεριστατωμένη, εντατική και συντονισμένη ενημερωτική προσπάθεια και η Ελλάδα, της οποίας καμιά κυβέρνηση της τελευταίας δεκαπενταετίας δεν κινήθηκε αποτελεσματικά προς την κατεύθυνση αυτή, ώστε να διαφωτισθούν επίμονα Ευρωπαίοι και Αμερικανοί με την απαιτούμενη πληρότητα και σαφήνεια. Εξακολουθούμε να επιμένουμε στη δικαίωσή μας επικαλούμενοι τα διεθνή θέσμια ­ ορθώς, βέβαια ­ χωρίς όμως παράλληλα να έχουμε διδαχθεί, τόσα χρόνια, ότι μόνο το Δίκαιο, αν δεν συμπίπτει με τα συμφέροντα των μεγάλων ­ που κατευθύνουν τις τύχες του κόσμου ­, δεν είναι αρκετό να οδηγήσει στην αποδοχή των θέσεών μας, έστω και αν αυτές είναι προφανώς δίκαιες και λογικές. Αυτή, δυστυχώς, ήταν πάντοτε και εξακολουθεί και σήμερα να είναι η πρακτική λογική των ισχυρών του πλανήτη μας και αυτήν τη σκληρή πραγματικότητα δεν μπορούμε να την αγνοούμε.
ΑΞΙΟΛΟΓΗ συμβολή στην ενημερωτική προσπάθεια, που προανέφερα, θα μπορούσαν, κατάλληλα αξιοποιούμενα, να αποτελέσουν τα προσεκτικά κείμενα δύο εξαίρετων άρθρων που δημοσιεύθηκαν στο «Βήμα» (το ένα στις 14 Απριλίου 1996 με τον τίτλο «Γράμμα στον τούρκο υπουργό Εξωτερικών» και το άλλο δύο μήνες αργότερα, τον Ιούνιο του 1996, με τον τίτλο «Τα αδιέξοδα της Αγκυρας») του διακεκριμένου διπλωμάτη ­ πρέσβη επί τιμή και πρώην γενικού γραμματέα του υπουργείου Εξωτερικών ­ κ. Βύρωνα Θεοδωρόπουλου. Τα άρθρα αυτά θα ήταν χρήσιμο να μεταφρασθούν στην τουρκική, αγγλική, γαλλική και γερμανική γλώσσα και να σταλούν από το ελληνικό υπουργείο των Εξωτερικών ­ σε συνεργασία με τα Γραφεία Τύπου των πρεσβειών μας στο εξωτερικό ­ σε επιφανείς τούρκους επισήμους και άλλες σημαίνουσες προσωπικότητες, στους αρμόδιους πολιτικούς και υπηρεσιακούς παράγοντες των υπουργείων Εξωτερικών των ΗΠΑ, της Μεγάλης Βρετανίας, της Γαλλίας και της Γερμανίας, στα συλλογικά και μεμονωμένα όργανα της Ευρωπαϊκής Ενώσεως, που έχουν την ευθύνη της χαράξεως και εφαρμογής της ευρωπαϊκής εξωτερικής πολιτικής, σε διακεκριμένες ξένες προσωπικότητες, που έχουν τη δυνατότητα να ασκούν επιρροή στις κυβερνήσεις των χωρών τους και, φυσικά, στα νεοεκλεγέντα ομογενειακά μέλη της Βουλής των Αντιπροσώπων και της Γερουσίας των ΗΠΑ, καθώς και σε άλλους εξέχοντες ομογενείς μας, που μπορούν να συνδράμουν στην όλη ενημερωτική προσπάθεια.
Αν ο πρόεδρος Κλίντον κατορθώσει, στη δεύτερη τετραετία του, να χειρισθεί με τη δέουσα επιδεξιότητα το Κυπριακό, ώστε να δοθεί οριστική και βιώσιμη λύση σε ένα ζήτημα που επί 40 ολόκληρα χρόνια σωρεύει δεινά στην Κύπρο, απασχολεί τον ΟΗΕ και τις αμερικανικές και ευρωπαϊκές κυβερνήσεις και αποτελεί τη μόνιμη αιτία των ελληνοτουρκικών προστριβών στο Αιγαίο, αυτό και μόνο το επίτευγμα θα είναι αρκετό να του εξασφαλίσει τον τιμητικό τίτλο του μεγάλου προέδρου των ΗΠΑ. Γιατί: (α) θα διευκολύνει την άμεση και εύστοχη ρύθμιση των ελληνοτουρκικών σχέσεων, (β) θα ομαλοποιήσει τη συνεργασία στον κόλπο της νοτιοανατολικής πτέρυγας του ΝΑΤΟ, (γ) θα συμβάλει στην ειρηνευτική προσπάθεια στην περιοχή της Μέσης Ανατολής και (δ) θα έχει πολύ ευνοϊκό αντίκτυπο στη διεθνή κοινότητα.