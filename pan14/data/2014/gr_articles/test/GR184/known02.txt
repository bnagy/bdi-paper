Πάντα το ίδιο γίνεται: όταν πλησιάζουν οι εκλογές αλλά και μόλις ανακοινωθούν τα αποτελέσματά τους, τα λεγόμενα μικρά κόμματα καταγγέλλουν την επικείμενη ή συντελεσμένη νόθευση του λαϊκού φρονήματος. Και δεν ήταν λίγοι αυτοί που τις μέρες αυτές μνημόνευσαν με ειρωνική πικρία το «τελευταίο» ­ αλλά στην πραγματικότητα πανάρχαιο ­ «ανέκδοτο»: «ο λαός εκφράστηκε ελεύθερα». Ο υπαινικτικός συλλογισμός είναι καθαρός: το όνειδος του «ληστρικού» εκλογικού συστήματος συνεπιφέρει τη μάστιγα του δικομματισμού. Και έτσι φιμώνεται η δημοκρατία. Το λαϊκό φρόνημα δεν μπορεί πλέον να είναι εκείνο που ήταν, ούτε και να εκφράζεται όπως εκφραζόταν.
Ωστόσο, ακόμη και αν είναι δικαιολογημένη, η αναγωγή του υποτιθέμενου «δημοκρατικού ελλείμματος» στο εκλογικό σύστημα είναι «αμυντική» και από πολλές απόψεις αποπροσανατολιστική. Και τούτο όχι μόνον επειδή, εις πείσμα των φιλελεύθερων εκλογικεύσεων, κανένα σύστημα αντιπροσώπευσης δεν μπορεί ποτέ να είναι αφ' εαυτού δίκαιο. Η συνταγματική επιταγή για την αναλογική αντιπροσώπευση είναι απλή ρητορική κατασκευή που δεν μπορεί, ούτε και στοχεύει ποτέ, να οδηγήσει στις μορφές ευθείας λαϊκής συμμετοχής οι οποίες εξαφανίστηκαν μαζί με την άμεση δημοκρατία. Ετσι, καίριο δεν είναι μόνο το ζήτημα της εκπροσώπησης αλλά και της στρατηγικής, δηλαδή της πολιτικής λειτουργίας των αντιπολιτευτικών δυνάμεων. Τα ερωτήματα «πώς», «σε ποιο βαθμό» και «υπό ποιες αριθμητικές προϋποθέσεις» θα πρέπει να εκπροσωπούνται οι μειοψηφίες στο κοινοβούλιο είναι λιγότερο σημαντικά στις προεκτάσεις τους από το ζήτημα της μακροπρόθεσμης εμπέδωσης των νέων κοινωνικών πλειοψηφιών και από το συνακόλουθο ζήτημα της διαφαινόμενης κοινωνικής περιθωριοποίησης των ιστορικών μειοψηφιών.
Αναποφεύκτως βέβαια, οι εκλογικοί νόμοι επηρεάζουν σε κάθε στιγμή ένα υπό συνεχή διαμόρφωσιν και αίρεσιν «δημοκρατικό φρόνημα». Αλλά αυτό δεν σημαίνει ούτε ότι «νοθεύουν» τα κατά καιρούς εκλογικά αποτελέσματα που απορρέουν από την εξ υποθέσεως «πλειοψηφική» δημοκρατική λογική ούτε, κατά μείζονα λόγο, ότι συμβάλλουν αποφασιστικά στη διαμόρφωση των μεγάλων υπογείων ιδεολογικών ρευμάτων και μετασχηματισμών που απλώς απεικονίζονται στα εκλογικά αποτελέσματα. Με αυτήν την έννοια, η διαφαινόμενη παγίωση του δικομματισμού αντιστοιχεί στη διαπιστούμενη λαϊκή βούληση και δεν προκύπτει εις πείσμα της.
Ετσι, το εκ πρώτης όψεως θεμελιώδες ερώτημα αν ο λαός «επιθυμεί» την «ενισχυμένη δικομματική αντιπροσωπευτικότητα» παραμένει κατ' ανάγκην εξίσου ανοικτό με το γενικότερο ερώτημα «τι επιθυμεί ο λαός και γιατί». Είναι γεγονός ότι τα κριτήρια της ατομικής ψήφου δεν συμπίπτουν εξ ορισμού με τις τρέχουσες παραστάσεις για τι στοχεύει και πώς «πρέπει» να λειτουργεί το πολιτικό σύστημα. Και γι' αυτό ακριβώς, ανάλογα με τη συγκυρία, εμφανίζονται ψήφοι τιμωρίας, διαμαρτυρίας, ανοχής ή ακόμη και αδιαφορίας. Ως μυστική δήλωση συγκυριακής προτίμησης, η άσκηση του εκλογικού δικαιώματος είναι εξ ορισμού αυθαίρετη και ανεξέλεγκτη. Ο προβληματισμός για το «τι θέλει πραγματικά ο λαός» δεν είναι λοιπόν μόνον αναπάντητος αλλά συνιστά και «ψευδοερώτημα». Ως πλασματικό σώμα, ο λαός εκφέρει μεν λόγο αλλά δεν μπορεί ποτέ να παραγάγει πραγματική γενική βούληση.
Στο πλαίσιο αυτό λοιπόν η εκλογική συμπεριφορά δεν εκφράζει μόνο μια άμεση κομματική προτίμηση, αλλά αποτυπώνει εμμέσως και τις τρέχουσες απόψεις για το κοινωνικό γίγνεσθαι. Και έτσι ταυτοχρόνως και παραλλήλως με το αίτημα της πάντα πλασματικής «αντιπροσωπευτικότητας» τίθενται τα ζητήματα της φαντασιούμενης αναπτυξιακής σταθερότητας και κοινωνικής «κυβερνησιμότητας». Εφεξής οι δύο αυτές αφετηριακές σκοπιμότητες των σύγχρονων δημοκρατιών συγκρούονται κατ' ανάγκην μεταξύ τους μέσα στις μεταβαλλόμενες συγκυρίες, ιδέες και λέξεις. Και με αυτήν ακριβώς την έννοια, το πρόβλημα της σημερινής δημοκρατίας είναι πολύ πιο περίπλοκο από τους όρους του εκλογικού κανονισμού. Οι εκλογικοί νόμοι εκφράζουν αναποφεύκτως τα άμεσα συμφέροντα των κομμάτων εξουσίας που τους ψηφίζουν, ή τους διατηρούν σε ισχύ, με αποτέλεσμα τα μικρά κόμματα να σύρονται στο πάγιο δίλημμα είτε να συμπλεύσουν με αυτά είτε να εμμείνουν στην απόλυτη αυτονομία και απομόνωσή τους. Και μοιραία το εγγενές αυτό πρόβλημα της αντιπροσωπευτικής δημοκρατίας οδηγεί στο αντανακλαστικό σύνδρομο της «χαμένης ψήφου» που αντιτάσσεται στη λογική του τύπου «τι Παπάγος, τι Πλαστήρας» οδηγώντας στα «δομικά» και άλυτα διλήμματα των μικρών κομμάτων.
Εδώ ακριβώς βρίσκεται και η πεμπτουσία του περιώνυμου και διιστορικού προβλήματος των «συμμαχιών» που ανέκαθεν βρισκόταν στο επίκεντρο της πολιτικής τακτικής. Οι συμμαχίες όμως δεν είναι αναγώγιμες σε ζητήματα αρχής. Επικαθορίζονται από τη ρευστή ιστορική συγκυρία που, και αν ακόμη επηρεάζεται από τον εκλογικό νόμο, σηματοδοτεί με πάντα νέους τρόπους το επίμαχο ζήτημα της υπό αίρεσιν εξουσίας. Αλλιώς έμπαινε το ζήτημα των συμμαχιών σε περιόδους όπου τα πολιτικοϊδεολογικά μέτωπα ήσαν ή μπορούσαν να νοηθούν ως ενιαία, σαφή και περιχαρακωμένα και όπου κατά συνέπειαν μπορούσε κανείς ακόμη να μιλήσει για συγκροτημένες μορφές πάλης «τάξης εναντίον τάξης», και αλλιώς τίθεται σήμερα όπου παρατηρείται μια αύξουσα σύγκλιση των μεγάλων κομμάτων, αλλά και της πλειονότητας των πολιτών, σε θέματα που άπτονται των θεμελιωδών «αναπτυξιακών» κοινωνικών επιλογών. Η αύξουσα αποπολιτικοποίηση σε συνδυασμό με τη φαντασιακή υποταγή στα κελεύσματα της φετιχοποιημένης και αυτορρυθμιζόμενης «πραγματικότητας» γεννούν λοιπόν ένα νέο πρόβλημα δημοκρατίας που ξεπερνάει κατά πολύ τις αδικίες που προέρχονται από τον εκλογικό νόμο του κ. Κούβελα. Στο εξής το φάντασμα ενός κοινωνικά συγκλίνοντος δικομματισμού βορειοαμερικανικού τύπου πλανιέται παντού: η πολιτική αντιπαράθεση μετατρέπεται αργά και σταθερά σε ένα δημόσιο θέαμα, σε μια πάνδημη «δημοκρατική γιορτή» που κρύβει την ουσιαστική και συναινετική αναπτυξιακή αποπολιτικοποίηση πίσω από την προσομοίωση των εναλλαγών φρουράς. Με αυτήν την έννοια, ο παγιωμένος δικομματισμός εξελίσσεται πράγματι σε ένα είδος «μακροπρόθεσμου κοινωνικού μονοκομματισμού», ο οποίος θεμελιώνεται σε έναν ευρύτερο μετασχηματισμό των πολιτικών ιδεολογιών, ανεξάρτητα από εκλογικά συστήματα. Ο μεγαλύτερος θρίαμβος του φιλελευθερισμού συνίσταται ακριβώς στο ότι έχει επιτρέψει στην πολιτική ζωή να εκφράζεται ως «δημοκρατικός μονόδρομος».
Η λεγόμενη ποδοσφαιροποίηση της πολιτικής ζωής δεν αναφέρεται λοιπόν απλώς στους εξελισσόμενους κανονισμούς του εκλογικού θεάματος, αλλά στην ίδια την κεκρυμμένη ουσία του πολιτικού αγώνα. Ακόμη και αν υπάρχουν θεμελιώδεις, προγραμματικές διαφορές ανάμεσα στις παρατάξεις ­ και οι διαφορές αυτές είναι ακόμη πολύ σημαντικές, τουλάχιστον στην Ελλάδα ­, είναι βέβαιο πως οι διαφορές αυτές έχουν πάψει να μπορεί να «πείθουν» ή να εγκαλούν ένα δύσπιστο εκλογικό σώμα που απαρτίζεται πλέον κυρίως από κυμαινόμενους «οπαδούς υπό όρους». Οι «πολιτισμένες» μορφές πολιτικής πάλης, για τις οποίες δεν μπορεί βέβαια παρά να επαιρόμαστε, εκφράζουν ακριβώς μια γενικευμένη συναποδοχή των «εσχάτων δομικών ορίων» του πολιτικού θεάματος και δράματος. Και εξηγούν τόσο την αύξουσα αποχή όσο και την κυμαινόμενη ψήφο των λεγόμενων αναποφάσιστων.
Με αυτήν την έννοια, τα εκλογικά συστήματα, οι δικομματισμοί και το διεθνώς αυξανόμενο ποσοστό των απεχόντων, των αδιάφορων και των αναποφάσιστων δεν είναι παρά τα αλληλένδετα συμπτώματα μιας παγκόσμιας εξέλιξης. Παντού ο πολιτικός βίος φαίνεται να εξελίσσεται αδιαιρέτως και ταυτοχρόνως σε συνάρτηση με δύο αντίθετες παραστάσεις για την πολιτική, που συνυπάρχουν, συνδιαλέγονται και συλλειτουργούν, δίχως όμως να διακρίνονται σαφώς μεταξύ τους. Ετσι από τη μια μεριά φαίνεται να έχει οριστικά συμπηχθεί ένα ευρύ άκριτα συναινετικό μέτωπο που προσβλέπει στη «συνολική» και αδιαφοροποίητη εθνική αναπτυξιακή ευταξία, ευρυθμία και πρόοδο. Στο πλαίσιο αυτό, ως κύριος λόγος υπάρξεως της πολιτικής θεωρείται η άριστη δυνατή διαχείριση και επίλυση όλων των αντιφάσεων. Από την άλλη μεριά όμως επιβιώνει πάντα το παραδοσιακό συγκρουσιακό ιδεολογικό μέτωπο που απορρίπτει αναφανδόν την οποιαδήποτε διαχειριστική αριστοποίηση στο όνομα ασυμβίβαστων αξιακών αφετηριών και ταξικών συμφερόντων.
Προφανώς τα δύο αυτά μέτωπα αντιπαρατίθενται ρητά ή σιωπηρά μεταξύ τους. Αυτό όμως δεν τα εμποδίζει να συνυπάρχουν, να συμβιώνουν και να συνομιλούν. Το σημαντικότερο ίσως νέο στοιχείο της τρέχουσας πολιτικής ζωής σε όλο τον κόσμο εντοπίζεται λοιπόν στη συνεχή ρηματική και ιδεολογική άρθρωση, και στην εν δυνάμει όσμωση, ανάμεσα στον λόγο της «διαταξικής» συναίνεσης και στον λόγο της ταξικής σύγκρουσης. Και έτσι ο σημερινός κομματικός «πολυσυλλεκτισμός» δεν επιχειρεί απλώς να αγρεύσει ψήφους από όλες τις κοινωνικές κατηγορίες, αλλά και να συνθέσει εγγενώς ασύμβατους αφετηριακούς λόγους σε ένα ενιαίο μάγμα. Ο «μεσαίος» χώρος, τον οποίο ανακάλυψε ο κ. Καραμανλής, δεν προβάλλεται ως μεσαίος ως απευθυνόμενος ειδικώς στα μεσοστρώματα ή στους αλήστου μνήμης «μικρομεσαίους», ούτε όμως είναι και «κεντρώος» ως επιχειρών να τηρήσει ίσες και ακριβοδίκαιες αποστάσεις από τη Δεξιά και την Αριστερά. Είναι κυρίως «μεσαίος» ως προς το γεγονός ότι εμφανίζεται ως διάμεσος και διαμεσολαβητικός ανάμεσα στον συναινετικό και στον συγκρουσιακό λόγο, ακροβατώντας ανάμεσα στην προβολή διαχειριστικών και αναπτυξιακών αναγκαιοτήτων και στην υπογράμμιση ταξικών αντιφάσεων.
Και αυτό δεν είναι βέβαια επινόηση της Νέας Δημοκρατίας η οποία στη συγκεκριμένη συγκυρία επιχείρησε, ανεπιτυχώς, να διεμβολίσει το ΠαΣοΚ από τα «αριστερά». Εφεξής όλες οι παγιωμένες πολιτικές παρατάξεις επιχειρούν να προσαρμόσουν τον λόγο και τις πράξεις τους στις δύο αυτές αντίθετες μήτρες πρόσληψης του πολιτικού διακυβεύματος. Χαρακτηριστικά, την ίδια στιγμή που το «συναινετικό» όραμα της διαχειριστικής ανάπτυξης επιβάλλει την προβολή όλων των νοητών πραγματιστικών, «τεχνοκρατικών» και απο-ιδεολογικοποιημένων περγαμηνών των εκάστοτε μεγαλομονομάχων, το εγγενώς «συγκρουσιακό» περιεχόμενο της πολιτικής επανακάμπτει συνεχώς, έστω με την «ήπια» μορφή της κοινωνικής αλληλεγγύης και ευαισθησίας. Και αυτός ακριβώς είναι ο λόγος για τον οποίο τα πολιτικά λεξιλόγια έχουν την τάση να ολισθαίνουν ανάμεσα σε δύο εκ πρώτης όψεως αντιφατικές μεταφορικές γλώσσες: από τη μια μεριά η παραδοσιακή τοπολογική μεταφορά που εκφράζεται με τον άξονα Δεξιάς - Αριστεράς ως αμετάθετης πολωτικής αντιπαράθεσης ανάμεσα σε δύο ασυμβίβαστες και εγγενώς συγκρουσιακές αξιακές αντιλήψεις για το πολιτικοκοινωνικό γίγνεσθαι· από την άλλη μεριά η οργανιστική μεταφορά που εκφράζεται με την αντιμετώπιση της «κοινωνίας» ως ενιαίου και αδιαίρετου Ολου που «πρέπει» να αντιμετωπίζεται ως συλλογικό Υποκείμενο, το οποίο επιδιώκει συναινετικά να ενισχύσει την εξ υποθέσεως δεδομένη οργανική και κοινωνική συνοχή του. Το νέο στοιχείο δεν είναι όμως ότι οι δύο αυτές παραστάσεις για το πολιτικό υπάρχουν ως αντιπαρατιθέμενες. Εκείνο που είναι πρωτόγνωρο, τουλάχιστον στην έκτασή του, είναι ότι οι παραστάσεις αυτές συν-υπάρχουν, έστω στενόχωρα, στο πλαίσιο του ίδιου πολιτικού λόγου.
Οι εξελίξεις αυτές εκφράζονται ευθέως στους όρους της πρόσφατης εκλογικής αντιπαράθεσης. Τα μεν μεγάλα κόμματα παλινδρομούν συνεχώς ανάμεσα στη «συγκρουσιακή» ευθεία αντιπαράθεση με τους «αντιπάλους» στο όνομα της ηθικής και της δικαιοσύνης και στη «συναινετική» επίκληση του κοινού συμφέροντος στο όνομα της επίδοσης, της ανάπτυξης και του πραγματισμού. Αντιθέτως τα μικρά κόμματα της Αριστεράς επιμένουν στην καθαρά συγκρουσιακή ερμηνεία της πολιτικής αντιπαράθεσης. Από τη στιγμή που δεν διεκδικούν την κατάληψη της εξουσίας δεν έχουν κανένα λόγο να αλλοιώσουν τον αξιακά συγκροτημένο λόγο τους. Σε μεγάλο βαθμό όμως σε αυτό οφείλεται και η συρρίκνωση της ακροαματικότητας και πειστικότητάς τους. Στο ευρύτερο πλαίσιο μιας συναινετικής και οργανιστικής αντίληψης για την κοινωνία και την πολιτική, η εμμονή στις αμετάθετα συγκρουσιακές ερμηνείες της πραγματικότητας απειλεί να οδηγήσει στην απομόνωση και πάντως δυσχεραίνει την οποιαδήποτε μακροπρόθεσμη πολιτική συμμαχιών. Είναι γεγονός ότι είτε ονομάζεται ρητά είτε όχι, συνθήματα που παραπέμπουν στο «τι Παπάγος, τι Πλαστήρας» δεν είναι δυνατόν να λειτουργήσουν ευρύτερα παρά από τη στιγμή που τα πράγματα χειροτερέψουν θεαματικά και κατακλυσμικά. Στο μέτρο λοιπόν που μια ευρύτερα καταστροφολογική ανάγνωση της πραγματικότητας δεν πείθει (τουλάχιστον ακόμη) τα ολοένα και πιο ιδιωτικοποιημένα και επαναπαυόμενα άτομα, ο αμετάθετα συγκρουσιακός λόγος οδηγεί μοιραία σε απομόνωση. Η ριζική αλλαγή των τρεχουσών πολιτικών ιδεολογιών δεν αντανακλάται μόνον στο επίπεδο της αντίληψης για την κοινοβουλευτική αντιπροσωπευτικότητα των κοινωνικών αντιθέσεων αλλά και στο επίπεδο της φαντασίωσης για την εν δυνάμει αναπτυξιακή κυβερνησιμότητα μιας συναινετικά οργανωμένης κοινωνίας.
Αρνούμενη λοιπόν διαρρήδην να συμμετάσχει στα διαχειριστικά διλήμματα και εμμένουσα στα ανένδοτα συγκρουσιακά λεξιλόγια, η Αριστερά εξωθείται προς την κατεύθυνση του αυτοεγκλεισμού της σε ένα γκέτο από το οποίο κανένας νόμος, αλλά και κανένα εκλογικό σύστημα, δεν θα μπορέσει να τη βγάλει, αν τουλάχιστον δεν επέλθουν κοσμοϊστορικές μεταβολές στην κοινωνική δυναμική. Με αυτή την έννοια, το ζήτημα των συμμαχιών εξακολουθεί να είναι το σοβαρότερο πρόβλημα που έχει να αντιμετωπίσει η Αριστερά στο σύνολό της. Αυτό όμως συμβαίνει με όρους πολύ δυσμενέστερους από ό,τι στο παρελθόν. Οχι μόνον επειδή, το γε νυν έχον, το αίτημα των συμμαχιών δεν μπορεί να έχει άλλο τελικό αποδέκτη από μια ολοένα και πιο «συναινετική» και «διαχειριστική» αναπτυξιακή σοσιαλδημοκρατία. Αλλά επιπλέον επειδή η ριζική Αριστερά βρίσκεται στρατηγικά απομονωμένη και ανίσχυρη. Η αποδόμηση των εν δυνάμει «μονοκομματικών μονόδρομων» δεν είναι πλέον εφικτή παρά μόνον διά της ευθείας συμμετοχής στην αέναη πολιτική διαπραγμάτευση ανάμεσα στον συναινετικό και στον συγκρουσιακό λόγο. Και με αυτήν την έννοια, αν είναι αλήθεια ότι η πραγματοποίηση ριζικών αλλαγών δυσχεραίνεται εξ αντικειμένου όλο και περισσότερο στο πλαίσιο της κατεστημένης σοσιαλδημοκρατίας, δίχως αυτήν είναι εντελώς αδύνατη.
Ακόμη λοιπόν και αν ο εκλογικός νόμος αλλάξει επί το αναλογικότερον ­ και αποτελεί πεποίθησή μου ότι αυτό πρέπει να γίνει, και μάλιστα το ταχύτερο ­, οι εν δυνάμει συμπλεύσεις δεν θα είναι μακροπροθέσμως μεθοδεύσιμες και εκβιάσιμες αν δεν αναπροσαρμοσθούν οι παραστάσεις όχι απλώς για τους όρους, αλλά και για τη δομική στρατηγική αναγκαιότητα «ακάθαρτων» πολιτικών συμμαχιών. Και για να μπορέσει αυτό να γίνει, είναι ανάγκη να αντληθούν συμπεράσματα από το γεγονός της αύξουσας κοινωνικής κατίσχυσης του διάχυτα συναινετικού αναπτυξιακού προτύπου. Τα υπόγεια κοινωνικά μέτωπα δεν μπορούν να μεταφρασθούν σε βιώσιμα πολιτικά μέτωπα ερήμην μιας κοινωνίας που τείνει να συμβιβάζεται όλο και περισσότερο με την ιδέα της οριστικής αποδυνάμωσης της ριζικής πολιτικής.