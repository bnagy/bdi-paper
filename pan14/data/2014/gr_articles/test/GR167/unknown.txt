Δεν είναι μειονέκτημα για μια χώρα να είναι μικρή σήμερα, έγραφε πρόσφατα ο «Economist». Μια μικρή χώρα, κατά το βρετανικό περιοδικό, έχει πλεονεκτήματα συνοχής και ευελιξίας στην οικονομική, εξωτερική και αμυντική πολιτική της. Τα πλεονεκτήματα μιας μεγάλης χώρας αντισταθμίζονται από τα ογκούμενα εσωτερικά προβλήματα, που καθιστούν τη διαχείριση του κράτους όλο και πιο προβληματική και την εξουσία όλο και πιο απομακρυσμένη από την κοινωνία.
Ακόμη και το προφανές πλεονέκτημα των οικονομιών κλίμακος που μπορεί να εξασφαλίσει μια ευμεγέθης χώρα χάνει την αξία του στην εποχή της οικονομικής παγκοσμιοποίησης. Η ευρεία αγορά που προσφέρει μια μεγάλη χώρα αποτελεί πλεονέκτημα υπό συνθήκες δασμολογικής προστασίας και ευρείας κλίμακας παραγωγής. Η μεγάλη χώρα λειτουργεί ως υποκατάστατο ή «μικρογραφία» της παγκόσμιας αγοράς. Τέτοιο υποκατάστατο περιττεύει από τη στιγμή που η παγκόσμια αγορά αποτελεί μια πραγματικότητα, την οποία πρέπει να λάβει υπόψη του κανείς, μαζί με όλες τις πολιτικές και πολιτιστικές συνέπειες του φαινομένου της παγκοσμιοποίησης σήμερα.
Επιπλέον, η ηλεκτρονική τεχνολογία και η ταχύτητα πληροφόρησης έχουν εκμηδενίσει τα πλεονεκτήματα των μεγάλων περιφερειών που συγκροτούνται υπό ενιαία πολιτική διοίκηση, δηλαδή σε κράτη. Αυτό συμβαίνει από τη στιγμή που ο ρόλος των τελευταίων ανατρέπεται από τη σύγχρονη ηλεκτρονική τεχνολογία και τον κυβερνοχώρο. Τα κράτη έχουν λειτουργήσει ως σήμερα ως μονάδες κυριαρχίας η οποία θεωρείται απόλυτη μέσα στα όρια της δικαιοδοσίας τους. Τα όρια αυτά συμπίπτουν με τα γεωγραφικά τους σύνορα. Ο χώρος κρατικής εξουσίας είναι, επομένως, σύμφωνα με όσα ίσχυσαν ως σήμερα, ένας συγκεκριμένος γεωγραφικός χώρος. Αυτή είναι η επικράτεια μιας χώρας και συμπίπτει με τον χώρο νόμιμης και πραγματικής της εξουσίας.
Αυτό ίσχυε ως σήμερα. Δεν ισχύει πλέον, στην εποχή της πολιτικής, οικονομικής και πολιτιστικής παγκοσμιοποίησης, του κυβερνοχώρου και της διαδικτυακής πληροφόρησης. Τα κέντρα εξουσίας είναι πολύ λιγότερο εντοπίσιμα απ' ό,τι ήταν στο παρελθόν και αποτελούν πολύ πιο αφηρημένες οντότητες από την κρατική εξουσία.
Για αντίστοιχους λόγους δεν αληθεύει πλέον η ιδέα, σύμφωνα με την οποία η οικονομική και πολιτιστική βιωσιμότητα μιας χώρας απαιτεί να είναι πάνω από ένα ελάχιστο μέγεθος. Η Σιγκαπούρη και η Ισλανδία είναι όχι μόνο βιώσιμες, αλλά και ευημερούσες χώρες και χωρίς θεσμικές ή πολιτικές δυσλειτουργίες. Και όμως τα μεγέθη τους είναι μικροσκοπικά. Η Ισλανδία είναι 40 φορές μικρότερη από την Ελλάδα σε πληθυσμό και η Σιγκαπούρη 225 φορές μικρότερη σε έκταση!
Η συνεκτικότητα μιας μικρής σχετικά περιοχής, όπως είναι η Κορσική, με τη δική της γλώσσα και ιστορική προσωπικότητα, ακόμη και αν χρειάζεται μια ευρύτερη πολιτική και οικονομική στέγη δεν έχει καμία ανάγκη από το κρατικό πλαίσιο που της παρέχει η Γαλλία. Η Ευρωπαϊκή Ενωση της καλύπτει αυτή τη λειτουργική ανάγκη. Η διαπίστωση αυτή, αν δεν ισχύει όσον αφορά την τωρινή ιστορική συγκυρία, μπορεί κάλλιστα να ισχύσει σε άλλη στιγμή, είτε για την Κορσική είτε για οποιαδήποτε άλλη περιοχή με αυτονομιστικές τάσεις.
Παρ' όλα αυτά δεν νομίζω να εξαφανίζονται τελείως τα πλεονεκτήματα του μεγάλου μεγέθους. Οι μικρές χώρες αναζητούν να στεγασθούν σε ευρύτερα οργανωμένα σύνολα. Οι Ανατολικές χώρες, μετά τη διάλυση του αμυντικού Συμφώνου της Βαρσοβίας και της οικονομικής συμφωνίας της Κομεκόν, αναζητούν να ενταχθούν στο ΝΑΤΟ, στην Ευρωπαϊκή Ενωση και τους οργανισμούς της. Οι μεγάλες ενώσεις εξασφαλίζουν τα πλεονεκτήματα κλίμακας και συλλογικής ασφαλείας και συγχρόνως τη διατήρηση των ιδιαίτερων χαρακτηριστικών και την εξυπηρέτηση ιδιαίτερων αναγκών ξεχωριστών χωρών. Μπορούν όμως κάλλιστα να λειτουργήσουν τα ευρύτερα αυτά πλαίσια διαφορετικά από τον τρόπο με τον οποίο λειτούργησαν ως τώρα τα σύγχρονα κράτη. Το κράτος στο κατώφλι του 21ου αιώνα θα είναι όλο και λιγότερο σε θέση να εκπληρώσει τον ρόλο που ως τώρα απέδωσε στον εαυτό του, δηλαδή, από τη μια μεριά, του απόλυτου κυρίαρχου μέσα στη γεωγραφική περιοχή της δικαιοδοσίας του και, από την άλλη, την τάση επέκτασης των ορίων αυτής της περιοχής.
Η πολιτική μεγάλης δύναμης έχει πάψει προ πολλού να είναι πολιτική προσαρτήσεων, κατακτήσεων, σφαιρών επιρροής κλπ. Εχει γίνει κάτι πολύ πιο σύνθετο που δεν μπορεί να περιγραφεί με τέτοιους όρους. Εκείνο που τώρα αλλάζει είναι ότι η ίδια η έννοια της «μεγάλης δύναμης» ως αυτοσκοπού χάνει ραγδαία το νόημά της σε έναν κόσμο τόσο ρευστό, όπου τα συμφέροντα πίσω από οποιαδήποτε πρωτοβουλία, ατομική ή συλλογική, συντίθενται κατά ποικίλους και μεταβαλλόμενους τρόπους. Δεν υπάρχουν πλέον «δεδομένα» ή «αυτονόητα» εθνικά συμφέροντα που εξυπηρετεί μια ορισμένη πολιτική που ακολουθεί το εσωτερικά παντοδύναμο και ­ κατά τον Χέγκελ ­ «ιερό» κράτος.
Αν ισχύουν τα παραπάνω ­ ή αν σύντομα ισχύσουν ­ θα πρέπει να αντλήσουμε ορισμένα συμπεράσματα που αφορούν την Ελλάδα και τον ρόλο της στον κόσμο. Οι Ελληνες στους δύο αιώνες της νεότερης ιστορίας τους έχουν γαλουχηθεί με την ιδέα ότι το μικρό μέγεθος της χώρας τους την τοποθετεί αυτόχρημα σε μειονεκτική θέση. Ως εκ τούτου δεν μπορεί να είναι κυρίαρχη ακόμη και στον δικό της χώρο μια μικρή χώρα. Δεν της το επιτρέπουν οι μεγάλες δυνάμεις οι οποίες συνωμοτούν κατά των μικρών και ιδιαίτερα κατά της Ελλάδας. Η άμυνα και ο σχεδιασμός της εξωτερικής πολιτικής μιας μικρής χώρας γίνεται, επομένως, με την παραδοχή ότι οι μεγάλες δυνάμεις είναι πάντα επεκτατικές και δυνάμει επιθετικές, διότι αυτό είναι «το συμφέρον τους».
Σήμερα όμως αυτές οι παραδοχές δεν ισχύουν πλέον. Τα συμφέροντα που υπηρετούν τα μεγάλα όσο και τα μικρά κράτη είναι διάσπαρτα, αποσπασματικά, μεταβαλλόμενα και πολυμερή. Οι διάφοροι «μετερνίχοι» καφενείου δεν έχουν αντιληφθεί τη ραγδαία μεταβαλλόμενη κατάσταση που έχει επιβάλει η πολιτική και οικονομική παγκοσμιοποίηση και εξακολουθούν να χρησιμοποιούν κατηγορίες σκέψης που δεν ταιριάζουν με τα νέα δεδομένα.
Από την άλλη μεριά, δεν επιδέχεται αμφισβήτηση το γεγονός ότι η Ελλάδα εξακολουθεί να αντιμετωπίζει προβλήματα ασφαλείας από γείτονες με ηγεσίες και κοινή γνώμη βαθύτατα εγκλωβισμένες σε τέτοιες νοοτροπίες που ταυτίζουν το μέγεθος μιας χώρας με το μεγαλείο της και τον βαθμό αυτονομίας της με εκείνον της δύναμης που μπορεί να επιβάλλει με στρατιωτικά ή άλλα μέσα. Ο λόγος γίνεται για την Τουρκία, βέβαια. Δεν πρέπει να εθελοτυφλεί κανείς μπρος σε αυτήν της τη στάση. Αλλά δεν κερδίζει τίποτε μια σύγχρονη χώρα υιοθετώντας αντίστοιχη νοοτροπία. Και όμως ακριβώς αυτή η νοοτροπία κυριαρχεί σε ορισμένους κύκλους ιθυνόντων και βρίσκει απήχηση σε εκείνο το τμήμα της κοινής γνώμης που εμμένει στην προκατάληψη, στα παραδεδεγμένα και απαρασάλευτα με τα οποία έχει εθισθεί.
Πιστεύω ότι, από ένα σημείο και πέρα, η επικράτηση αυτής της νοοτροπίας είναι επιζήμια και επικίνδυνη για το έθνος στο όνομα του οποίου υιοθετείται. Υπάρχει, στο κάτω κάτω, μεγαλύτερη δυστυχία για μια χώρα από το να είναι μικρή και αυτή είναι να παραμένουν πεισματικά συντηρητικές οι νοοτροπίες που κυριαρχούν σ' αυτήν.