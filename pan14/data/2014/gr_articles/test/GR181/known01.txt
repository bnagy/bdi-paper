Χθες, στη μεγάλη αίθουσα τελετών του Εθνικού και Καποδιστριακού Πανεπιστημίου Αθηνών, το Πανεπιστήμιο και η «Εταιρεία φίλων Παν. Κανελλόπουλου» διοργάνωσαν ημερίδα για τα δέκα χρόνια από τον θάνατο του διαπρεπούς αυτού πνευματικού ανθρώπου και εξαίρετου πολιτικού.
Η ημερίδα τελούσε υπό την αιγίδα του Προέδρου της Δημοκρατίας και κατά την πρωινή συνεδρία, μετά τον πρόεδρο της Ακαδημίας Αθηνών κ. Κων. Δεσποτόπουλο, μίλησα με θέμα «Παναγιώτης Κανελλόπουλος, ο γενναίος πνευματικός άνθρωπος, πατριώτης και πολιτικός».
Στην ομιλία μου χαρακτήρισα τον εκλιπόντα κορυφαία προσωπικότητα της πνευματικής ζωής της νεότερης και της σύγχρονης Ελλάδος, με πανευρωπαϊκή ­ θα έλεγα οικουμενική ­ ακτινοβολία, που διαδραμάτισε εξέχοντα ρόλο στη δημόσια ζωή της χώρας από το πολιτικό προσκήνιο, προσφέροντας σπουδαίες υπηρεσίες στον τόπο.
Ο Κανελλόπουλος υπήρξε φαινόμενο πνευματικής πολυμέρειας και ποικίλων ταλάντων: ποιητής, φιλόσοφος, λογοτέχνης, ιστορικός, ρήτορας, θεωρητικός της μουσικής και των εικαστικών τεχνών, πανεπιστημιακός δάσκαλος, πολιτικός οραματιστής, ενήμερος της στρατιωτικής στρατηγικής. Με την πολυμορφία των ταλάντων του θα μπορούσε να χαρακτηρισθεί ως ο «αναγεννησιακός άνθρωπος» του αιώνα μας. Πάνω απ' όλα, όμως, ο Κανελλόπουλος ήταν ένας αληθινός Ελληνας στη σκέψη και ένας φλογερός πατριώτης στην ψυχή. Πίστευε βαθιά και σταθερά ότι είχε υποχρέωση να θέσει όλα του τα χαρίσματα και τα εφόδια, όλες του τις δυνάμεις στην υπηρεσία της αναγέννησης της φτωχής, ταλαιπωρημένης και διχασμένης πατρίδας της νεανικής εποχής του, αναλαμβάνοντας μια πολιτική σταυροφορία.
Η προσωπική του πικρή εμπειρία από την εκτέλεση του θείου του πρωθυπουργού Δημητρίου Γούναρη, τον οποίο υπεραγαπούσε, από τον σκληρό διωγμό του πατέρα του από τη βενιζελική παράταξη ­ που τον φυλάκισε, τον εξόρισε και τον κατέστρεψε οικονομικά ­, καθώς και η βαθύτερη μελέτη της ελληνικής ιστορίας, μέσα από το πρίσμα της νηφαλιότητας του φιλοσόφου και της αντικειμενικότητας του ιστορικού αναλυτή, βοήθησαν τον Κανελλόπουλο να καταλήξει στο οριστικό συμπέρασμα ότι αιτία όλων των δεινών της Ελλάδος, διαχρονικά, είναι η κατάρα του διχασμού. Ενός διχασμού που είναι το αποτέλεσμα ακραίων αντιλήψεων, εκ διαμέτρου αντίθετων θέσεων και δογματικού φανατισμού, μοιραία κατάληξη των οποίων είναι συνήθως οι εθνικές τραγωδίες. Η θεώρησή του αυτή ήταν αμετακίνητη και αποτελούσε τον γνώμονα της μετέπειτα πολιτείας του ως το τέλος της ζωής του.
Αφού αναφέρθηκα στη σταδιοδρομία του ως καθηγητή στο Πανεπιστήμιο και την πολιτική του δράση από το 1935, όταν ίδρυσε το Εθνικό Ενωτικό Κόμμα, ως τον Απρίλιο του 1967, όταν την κυβέρνησή του ανέτρεψε η στρατιωτική δικτατορία, υπογράμμισα ότι κατά το διάστημα της δικτατορίας υπήρξε ο κεντρικός άξονας της αντιστασιακής δράσεως κατά του στρατιωτικού καθεστώτος. Εμφύσησε πάντοτε πνεύμα εθνικής συμφιλιώσεως και δημοκρατικής συνεργασίας μεταξύ των πολιτικών κομμάτων και ενέπνευσε, με τη σθεναρή στάση του, θάρρος και ελπίδα για την επάνοδο στη δημοκρατική ομαλότητα, ώστε να βγει η χώρα από τη διεθνή απομόνωση και να προχωρήσει στην ανάπτυξη. Ο ομολογουμένως χαρισματικός αυτός Ελληνας της εποχής μας αγωνίστηκε, με εμπνευσμένα λόγια και προπαντός με συγκεκριμένες αξιομίμητες πράξεις, για την καλλιέργεια και εμπέδωση συμφιλιωτικής συνείδησης στον λαό μας και για την επικράτηση κλίματος εθνικής ομοψυχίας και συνεργασίας, εφαρμόζοντας σε κάθε ευκαιρία την τακτική αυτή και δίνοντας πρώτος το παράδειγμα.
Κατά την ομιλία μου, τεκμηριώνοντας με συγκεκριμένα γεγονότα και περιστατικά τους χαρακτηρισμούς μου και τη βαθιά εκτίμησή μου για τον σπουδαίο αυτόν άνδρα, αναφέρθηκα ­ μόνο περιληπτικά, λόγω του περιορισμένου χρόνου ­ μεταξύ άλλων και σε ένα «ντοκουμέντο», που συνδέεται με «Το Βήμα». Πρόκειται για το γράμμα που ο Κανελλόπουλος έστειλε στον Ηλία Βενέζη, στις 17 Δεκεμβρίου 1972, με την ευκαιρία της πεντηκοστής επετείου της μικρασιατικής τραγωδίας, για την οποία ο διακεκριμένος λογοτέχνης είχε γράψει σειρά επιφυλλίδων εις «Το Βήμα». Στο γράμμα αυτό ο Κανελλόπουλος, αναφερόμενος στην εκτέλεση του Δ. Γούναρη, σημειώνει:
«Είμαι ­ εγώ, ο ανεψιός ενός από τους Εξ ­ ο πρώτος (ίσως και ο μόνος ως τα σήμερα) που από την πανεπιστημιακή έδρα, στο ακαδημαϊκό έτος 1932-1933, μίλησα αμερόληπτα και ψύχραιμα, σαν να είχαν περάσει πεντακόσια χρόνια από το 1915 ή από το 1922, για τον Ελευθέριο Βενιζέλο και τον Δημήτρη Γούναρη (στις παραδόσεις μου για τη "Νεοελληνική πολιτική Κοινωνία")... Από όσους συμφιλιώθηκαν, ακούγοντάς με, προέκυψε το Εθνικό Ενωτικό Κόμμα. Αλλά όσοι συμφιλιώθηκαν μεταξύ τους δεν ήταν πολλοί, δυστυχώς για τον τόπο, ευτυχώς για μένα, που έτσι γνώρισα την ωφέλιμη δοκιμασία της εκλογικής αποτυχίας τον Ιανουάριο 1936... Οταν αποφάσισα, στο 1935, να εγκαταλείψω την πανεπιστημιακή έδρα και να μπω στην πολιτική, στράφηκα και κατά των δύο παρατάξεων του Διχασμού, στράφηκα και κατά του κόμματος που είχε ιδρύσει ο Δημήτρης Γούναρης... Οταν, τον Μάρτιο 1936, πέθανε ο Ελευθέριος Βενιζέλος, έγραψα και εδημοσίευσα στην εβδομαδιαία εφημερίδα "Ελληνική Φωνή" ένα κύριο άρθρο για τον εκλιπόντα πολιτικόν άνδρα».
Και φτάνοντας στη μεταπολεμική εποχή και την τραγικά ταραγμένη περίοδο 1941-1945 ­ κατά την οποία οι αγώνες του για την εθνική συμφιλίωση είχαν κορυφωθεί και η πατριωτική του ψυχή και διάνοια αγωνιούσαν για το μέλλον της Ελλάδος και του λαού της ­ τονίζει με ανεξικακία και γενναιοφροσύνη, πάντοτε στο ίδιο γράμμα προς τον Βενέζη:
«... Οταν οι φίλοι του Νικ. Πλαστήρα μου είπαν, το καλοκαίρι του 1942, στη Μέση Ανατολή, ότι ο Αρχηγός, όπως τον ονόμαζαν, ζητούσε μάταια να του χορηγηθεί διαβατήριο για να φύγει από τη Γαλλία του Βισύ, ετηλεγράφησα στον πρωθυπουργό Εμμ. Τσουδερό, που έδρα του ήταν το Λονδίνο, παρακαλώντας έντονα να ικανοποιηθεί αμέσως η επιθυμία του, και μάλιστα χωρίς περιορισμούς... Και όταν, στις 13 Δεκεμβρίου 1944, έφεραν οι Αγγλοι από το αεροδρόμιο του Ελληνικού, μ' ένα θωρακισμένο αυτοκίνητο, τον Νικ. Πλαστήρα στην Αθήνα, πρώτος εγώ μεταξύ των υπουργών της Κυβερνήσεως Παπανδρέου τον καλωσόρισα και τον κατατόπισα πάνω στη φοβερή κατάσταση των ημερών εκείνων. Γιατί το έκαμα αυτό; "Πιστεύω ότι η ώρα αυτή χρειαζόταν την παρουσία του", έγραψα στο "Ημερολόγιό" μου, στις 18 Δεκεμβρίου 1944. Θα αρκούσε η φράση αυτή, που την έγραψα, όταν έπεφταν στην Αθήνα όλμοι και κροτούσαν τα πολυβόλα, για να δικαιωθεί η στάση που ετήρησα απέναντι του Αρχηγού της Επαναστάσεως του 1922. Αλλά ήξερα και κάτι άλλο. Στην αντιβενιζελική παράταξη είχε επικρατήσει, μετά το 1922, η φήμη ότι ο "μαύρος καβαλλάρης" ήταν φυγάς. Εγώ ήξερα ότι δεν ήταν. Πολέμησε με γενναιότητα και η μονάδα του δεν διαλύθηκε στην υποχώρηση, δεν έγινε ακέφαλη αγέλη. Οτι ήταν αρχηγός της Επαναστάσεως, όταν εκτελέσθηκε ο θείος μου, δεν ήταν λόγος να παρασυρθώ από τυφλό πάθος, από εκδικητικό πνεύμα, και να υιοθετήσω ένα ψέμα. Πώς να το κάνουμε! ­ τέτοια είναι η φύση μου. Και πιστεύω ότι το πνεύμα του Δημητρίου Γούναρη, του Δικαίου Αριστείδη, δεν ευλογεί όσους υιοθετούν άκριτα ένα ψέμα».
Αυτός ήταν ο Παναγιώτης Κανελλόπουλος. Ανεξίκακος, πάντοτε γενναίος και προπαντός ένας μεγάλος πατριώτης. Η δέσμη αυτών των σπάνιων αρετών του συγκροτούσε τον άξονα και αποτελούσε την πυξίδα της ζωής του, σε οποιονδήποτε τομέα και να δρούσε, ιδιαίτερα όμως στους εθνικούς και τους πολιτικούς αγώνες του. Δεν έχει σημασία αν οι προσπάθειές του πολλές φορές απέτυχαν, όπως π.χ. εκείνη του 1935-1936 με την ίδρυση του Εθνικού Ενωτικού Κόμματος, στην οποία ήταν ο πρώτος που τόλμησε να αποδυθεί μετά τον διχασμό. Εκείνο που πρέπει να εξαρθεί είναι η τολμηρή πρωτοβουλία του και η γενναιότητα της προσπάθειας. Τόλμη και γενναιότητα που ποτέ δεν τον απέλιπαν. Ούτε στις πρώτες γραμμές του θερμού πολέμου με τους ξένους εχθρούς και τους κατακτητές της πατρίδας ούτε στις ολέθριες εμφύλιες συγκρούσεις στο εσωτερικό της χώρας ούτε στους πολιτικούς του αγώνες. Θαρραλέα και πατριωτική υπήρξε η στάση του στον πόλεμο του 1940-1941, στην εχθρική κατοχή, στην εμφύλια πολεμική περιπέτεια, στη Μέση Ανατολή. Γενναία η δημοκρατική αντίδρασή του κατά των δύο δικτατοριών, του Μεταξά και των συνταγματαρχών. Τέλος, ποτέ δεν του έλειψε το θάρρος κατά τη μεταπολεμική εποχή, είτε σε περιόδους πολιτικών αναταραχών, εξάψεως και οξύτητας των πολιτικών παθών είτε σε στιγμές κρίσιμες για την πολιτική ζωή και το μέλλον της χώρας.
Υπηρέτησε «ευόρκως και επιτυχώς» την πατρίδα σε δύσκολες περιστάσεις, αλλά δεν αξιώθηκε να την κυβερνήσει παρά μόνο για ένα πολύ μικρό χρονικό διάστημα, που δεν μας επιτρέπει να εκτιμήσουμε αν θα αναδεικνυόταν ή όχι σε μεγάλο πολιτικό ηγέτη. Στο πνευματικό πεδίο, όμως, ασφαλώς αναδείχτηκε μέγας. Λιτός και απέριττος, ακάματος και πλούσια παραγωγικός εργάτης του πνεύματος, σε όλη του τη ζωή, παράλληλα με τη διακονία του στην πολιτική, ποτέ δεν σταμάτησε να γράφει και να δημοσιεύει τα έργα του στα ελληνικά, στα γερμανικά και στα αγγλικά, σχεδόν καταργώντας τον ύπνο. Κατέλιπε πλούσιο και πανευρωπαϊκής αναγνωρίσεως έργο στους τομείς της φιλοσοφίας, της κοινωνιολογίας, της ιστορίας, της πολιτικής επιστήμης, της ποίησης, της λογοτεχνίας. Το μνημειώδες έργο του, η «Ιστορία του Ευρωπαϊκού Πνεύματος», είναι ένας τιτάνιος άθλος ενός ανθρώπου που όμοιός του αμφιβάλλω αν υπάρχει στη διεθνή βιβλιογραφία. Για όσους τον γνωρίσαμε θα παραμείνει ο βαθύτατα καλλιεργημένος, ο ευγενέστατος άνθρωπος, με τη σπάνια ευπρέπεια και το ανώτερο ήθος, ο άνθρωπος που πραγμάτωσε τη σωκρατική προτροπή «μουσική ποίει και εργάζου», με την έννοια της πνευματικής καλλιτεχνικής δημιουργίας.
Ποτέ δεν ξεχνάμε την ψηλόλιγνη σοβαρή φυσιογνωμία του να μπαίνει με γοργό βήμα στο Κοινοβούλιο, να παρακολουθεί με προσοχή τις συζητήσεις, να παρεμβαίνει ευγενικά και εύστοχα σ' αυτές και να αγορεύει με τη σοφία, τη γλαφυρότητα και τη σύνεση που τον διέκριναν.
Ο Παναγιώτης Κανελλόπουλος αγαπούσε και τιμούσε τη ΒουλήΩ σπάνια και μόνο σε εξαιρετικές περιπτώσεις απουσίαζε από τις συνεδριάσεις της. Γι' αυτό και όσες φορές η ιστορική και πολιτική συγκυρία του είχαν στερήσει την αίθουσα του Κοινοβουλίου, η δοκιμασία του ήταν μεγάλη. Αυτό διαφαίνεται σαφώς σε προσωπική του αφήγηση για τη ζωή του στη Νινέτα Κοντράρου - Ρασσιά (δημοσιεύθηκε το 1985, ακριβώς ένα χρόνο πριν από τον θάνατό του), όπου τονίζει: «Τώρα είναι Σεπτέμβριος του 1985. Δεν είμαι πια στη Βουλή... Δεν είχα ποτέ ζητήσει ούτε το 1977, από τον Κων. Καραμανλή, ούτε το 1981, από τον Γεώργιο Ράλλη, να φιλοξενηθώ ως ανεξάρτητος στο ψηφοδέλτιο Επικρατείας της ΝΔ. Είχαν και οι δύο την καλοσύνη να μου το προτείνουν και το δέχτηκα. Στις 24 Απριλίου, λίγη ώρα προτού υποστώ την κρίση της υγείας μου, μου δηλώθηκε, χωρίς να το έχω ζητήσει, ότι δεν μπορεί να είμαι υποψήφιος. Αυτό είναι όλο. Δεν έχω να προσθέσω τίποτε άλλο» («Η ζωή μου», σελ. 204-205, εκδόσεις Δ. Γιαλλελή, Αθήνα 1985).
Η πολύμοχθη και ακαταπόνητη, πλούσια και πολυσχιδής δράση του κατά τη μακρόχρονη και πολυκύμαντη διαδρομή του αποτελεί ιδανικό πρότυπο ασκητικής προσηλώσεως στο καθήκον, υψηλό παράδειγμα πατριωτισμού και εθνικής προσφοράς, σπάνιο υπόδειγμα ανώτερου ήθους, γενναιότητας και δημοκρατικής συμπεριφοράς. Ο απολογισμός όμως της ζωής και της δράσεως του Κανελλόπουλου και η αποτίμηση της προσφοράς του υπερβαίνουν τις δυνατότητες και του πλέον ικανού ομιλητή. Ασφαλώς πρόκειται για μια προσφορά που αποτελεί ανεκτίμητη παρακαταθήκη για τις νεότερες ελληνικές γενεές.
Θεωρώ ότι ο σεβασμός προς τη μνήμη του, η βεβαιότητα αλλά και η χρησιμότητα των λόγων του επιβάλλουν να κλείσω αυτό το σημείωμά μου με το διδακτικό τέλος της αφηγήσεώς του που προανέφερα: «Ανασκοπώντας τώρα», καταλήγει, «ολόκληρη την πολιτική σταδιοδρομία μου από την πιο ψηλή κορυφή του βουνού, που από τη μια πλευρά του είναι η ζωή και από την άλλη το μέγα Αγνωστο, θα μου επιτραπεί, ελπίζω, να πω ότι ποτέ ­ ναι, ποτέ ­ η προσωπική φιλοδοξία δεν επηρέασε τις πράξεις μου ή οποιαδήποτε απόφασή μου. Από το 1935, που μπήκα στην ενεργό πολιτική, δεν αφήκα πάντως να περάσει ούτε μια μοναδική μέρα ­ είτε είχαμε δικτατορίες είτε ήταν πόλεμος και εχθρική κατοχή είτε εμφύλια σύρραξη ­ χωρίς να λάβω υπεύθυνη θέση απέναντι στις δραματικές περιπέτειες που είχαν επιφυλαχθεί στην πατρίδα μας. Μου αρκεί ως αμοιβή η καλοσύνη εκείνων που ­ έστω και αν διαφωνούν με πολλά που, κατά καιρούς, μέσα σε πενήντα χρόνια, έπραξα ή είπα ­ αναγνωρίζουν την προσωπική μου ανιδιοτέλεια και την καλή μου πίστη».
Μια πολύτιμη υποθήκη, ιδίως για την πολιτική και τους πολιτικούς, που ταυτόχρονα μαρτυρεί την ευγένεια και το μεγαλείο της ψυχής του Παναγιώτη Κανελλόπουλου. Αιωνία η μνήμη του.