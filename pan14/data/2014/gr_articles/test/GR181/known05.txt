Μετά την ανακοίνωση της αποφάσεως του Υπουργικού Συμβουλίου για τη διεξαγωγή πρόωρων εθνικών εκλογών, στις 22 Σεπτεμβρίου 1996, θεωρώ σκόπιμο και χρήσιμο να διατυπώσω ορισμένες σκέψεις.
Πρώτα πρώτα, είναι ανάγκη να επισημανθεί ότι η πρόωρη προσφυγή στη λαϊκή ετυμηγορία θα πρέπει να αποτελεί σπάνια εξαίρεσηΩ όμως, είναι γεγονός ότι οι σημερινές περιστάσεις, με τα σοβαρά και κρίσιμα εσωτερικά και εξωτερικά ζητήματα που απασχολούν τον τόπο, υπαγορεύουν τη λήψη των ανάλογων αποφάσεων από μια κυβέρνηση που θα διαθέτει πρόσφατη λαϊκή εντολή για το χειρισμό των θεμάτων αυτών. Και, φυσικά, εφόσον αυτή η προϋπόθεση λείπει από τη σημερινή κυβέρνηση, ορθή ήταν η απόφαση του Πρωθυπουργού να ζητήσει από τον Πρόεδρο της Δημοκρατίας να διαλυθεί η Βουλή για να διεξαχθούν εκλογές 13 περίπου μήνες πριν από τη λήξη της θητείας της. Αλλωστε, πρόωρες εκλογές ζητούν εδώ και καιρό αρκετά στελέχη της αξιωματικής αντιπολιτεύσεως, καθώς και των μικρότερων κομμάτων. Το περίεργο, όμως, όσο και αντιφατικό είναι ότι ­ κυρίως το κόμμα της αντιπολιτεύσεως, ίσως λόγω αιφνιδιασμού ­ φαίνεται να δυσανασχετεί για την κυβερνητική απόφαση επισπεύσεως της εκλογικής αναμετρήσεως, ξεχνώντας ότι ήδη το Μάιο του 1995 ζητούσε επίμονα πρόωρες εκλογές, τις οποίες μάλιστα προσπάθησε να εκβιάσει χρησιμοποιώντας την ευκαιρία εκλογής Προέδρου Δημοκρατίας, παρά το πνεύμα του Συντάγματος που επιβάλλει σε αυτή την περίπτωση τη διάλυση της Βουλής, μόνον όταν διαπιστωθεί ουσιαστική αδυναμία επιλογής προσώπου ικανού να εκλεγεί Πρόεδρος της Δημοκρατίας. Τέτοια περίπτωση όμως δεν συνέτρεχε το Μάιο του 1995, αφού ο κ. Στεφανόπουλος έπρεπε να είναι απόλυτα αποδεκτός από την αξιωματική αντιπολίτευση. Οι σοβαροί λόγοι, που επιβάλλουν πρόωρες εκλογές τώρα, είναι:
α) Ο βέβαιος κίνδυνος της μεταβολής του δεκατριμήνου που απομένει έως τη λήξη της τετραετούς θητείας της σημερινής κυβερνήσεως τον Οκτώβριο του 1997 σε παρατεταμένη προεκλογική περίοδο, κατά τη διάρκεια της οποίας οι προεκλογικές παροχές θα οργιάσουν, ως συνήθως, και θα καταστούν αχαλίνωτες εις βάρος της εθνικής οικονομίας. Μικρό δείγμα της τακτικής αυτής, που θα είχε εκ των πραγμάτων επιβληθεί, είναι η πρόσφατη απόφαση της κυβερνήσεως για μείωση της τιμής του ηλεκτρικού ρεύματος σε κατηγορία καταναλωτών, δήθεν ως μέτρο ανακουφίσεώς τους και ενθαρρύνσεως της παραγωγήςΩ όμως, αυτή η απόφαση θα έπρεπε να αναβληθεί για μετά τις εκλογές και να περιληφθεί ως πρόβλεψη σε ένα συνολικό πρόγραμμα. β) Η ανεπάρκεια του υπολειπόμενου αυτού χρόνου ως τον Οκτώβριο του 1997, η οποία δεν επιτρέπει το σχεδιασμό και την εφαρμογή της υπεύθυνης και σοβαρής εκείνης πολιτικής την οποία χρειάζεται η χώρα ­ ιδίως στους τομείς της οικονομίας και της εξωτερικής πολιτικής ­ για να βγει από το τραγικό αδιέξοδο, στο οποίο την έχουν οδηγήσει οι κακοί κυβερνητικοί χειρισμοί κατά την τελευταία δεκαπενταετία.
Πρώτιστη πολιτική, αλλά και ηθική υποχρέωση των πολιτικών κομμάτων και των πολιτικών ανδρών ­ με κορυφαίο παράδειγμα εκείνο των πολιτικών αρχηγών ­ είναι η πλήρης και ακριβής ενημέρωση του εκλογικού σώματος για τη συγκεκριμένη και καθαρή πολιτική που θα εφαρμόσουν τα κόμματα όταν ο λαός τούς αναθέσει τη διακυβέρνηση της χώρας. Χρέος, δηλαδή, των κομμάτων είναι να δηλώσουν με σαφήνεια ποια πολιτική θα ασκήσουν, ώστε να επιτύχουν την αποτελεσματική μείωση του δημόσιου ελλείμματος και του δημόσιου χρέους, τη δημιουργία νέων παραγωγικών θέσεων απασχολήσεως και την εξυγίανση της δημόσιας διοίκησης.
Προπαντός όμως θα πρέπει να πουν καθαρά στο λαό με ποια μέθοδο θα επιτύχουν τον περιορισμό των δημόσιων δαπανών. Οι κυβερνήσεις των δεκαπέντε τελευταίων ετών προσπάθησαν να εξυγιάνουν τα δημόσια οικονομικά με την εφαρμογή ­ με ιδιαίτερη σκληρότητα μάλιστα μερικές φορές ­ λιτότητας εις βάρος των πολιτών. Αλλά η μονόπλευρη αυτή λιτότητα είναι εντελώς αναποτελεσματική, καθώς η ανόρθωση της οικονομίας εξαρτάται κυρίως από τον περιορισμό των δημόσιων δαπανών. Ο οποίος όμως μία μοναδική φορά εφαρμόσθηκε στην πράξη, όταν η κυβέρνηση της ΝΔ, το 1991, ιδιωτικοποίησε τις Αστικές Συγκοινωνίες της Αθήνας. Εσπευσε όμως η κυβέρνηση του ΠαΣοΚ, μετά τις εκλογές του Οκτωβρίου του 1993, να τις κρατικοποιήσει και πάλι, επιβαρύνοντας τον κρατικό προϋπολογισμό με 500-700 δισεκατομμύρια ετησίως.
 Απαραίτητη επίσης είναι ­ και φυσικά αποτελεί εθνικό καθήκον των πολιτικών κομμάτων ­ η σαφής και αντικειμενική ενημέρωση του λαού για την πολιτική που θα ακολουθήσουν στα μεγάλα, σοβαρά και κρίσιμα εθνικά μας θέματα, όπως είναι το Κυπριακό, οι ελληνοτουρκικές σχέσεις και η ελληνοσκοπιανή διαφορά. Το εκλογικό σώμα πρέπει να καταλάβει καλά, προτού προσέλθει στις κάλπες, τι σκέπτονται να κάνουν και πώς θα ενεργήσουν τα κόμματα ως κυβέρνηση στα θέματα αυτά, ώστε να τους αναθέσει συνειδητά και υπεύθυνα την εντολή των σχετικών πολιτικών χειρισμών.
Επισημαίνω την ανάγκη αυτή, γιατί δυστυχώς, ιδιαίτερα όσον αφορά στην ελληνοσκοπιανή διαφορά, η πολιτική που ακολουθήθηκε από τα κόμματα κατά την περίοδο 1991-1995, τόσο πριν όσο και μετά τις εκλογές, ήταν όχι μόνο άστοχη αλλά και αντιφατική και, φυσικά, οδήγησε σε αποτυχία. Απόδειξη αποτελεί το γεγονός ότι σήμερα όλοι αποκαλούν τα Σκόπια «Μακεδονία», ονομασία την οποία πομπωδώς βδελύσσονταν όλα τα κόμματα, εκτός ενός που, ορθώς κατά τη γνώμη μου, δεν δίνει τόσο μεγάλη βαρύτητα στο όνομα του κρατιδίου αυτού. Οσο για την πολιτική μας έναντι της Τουρκίας, σε συνδυασμό και με το κυπριακό πρόβλημα, πρέπει να σημειώσω ότι η συγκεχυμένη, ασαφής και αμφιταλαντευόμενη ελληνική πολιτική είχε ως αποτέλεσμα την τουρκική αποθράσυνση. Είναι λοιπόν απαραίτητο και στα μεγάλα αυτά εθνικά μας θέματα εξωτερικής πολιτικής να ακούσει ο ελληνικός λαός, πριν από τις εκλογές, τις καθαρές θέσεις των πολιτικών κομμάτων, τις ενέργειες στις οποίες σκέπτονται να προβούν και τους χειρισμούς που θεωρούν εθνικά ενδεδειγμένους να γίνουν, ώστε να καταλάβει και να γνωρίζει ο λαός τι πρόκειται να πράξει εν προκειμένω το κόμμα που θα υπερψηφίσει για τη διακυβέρνηση της χώρας. Και, βέβαια, είναι επίσης χρήσιμο να γνωρίζουν η Τουρκία, οι Ηνωμένες Πολιτείες και οι Ευρωπαίοι εταίροι μας στην Ευρωπαϊκή Ενωση ποια θα είναι στο μέλλον η πολιτική που θα ακολουθήσει η κυβερνητική πλειοψηφία.
Θα θελήσουν, όμως, τα κόμματα και θα βρουν το θάρρος να σταματήσουν επιτέλους ­ έστω την ύστατη αυτή στιγμή ­ να υπολογίζουν το περίφημο «πολιτικό κόστος» και να μην επιδίδονται σε ψηφοθηρική εξαγγελία προεκλογικών παροχών; Η εμπειρία της τελευταίας δεκαπενταετίας είναι εν προκειμένω απογοητευτική. Χαρακτηριστικό παράδειγμα περιπτώσεως όπου το πολιτικό κόστος αποφασιστικά επηρέασε τις μετέπειτα εξελίξεις αποτελεί το γεγονός ότι, ενώ κατά την περίοδο 1982-89 αυξήθηκε απαράδεκτα ο αριθμός των υπαλλήλων του ευρύτερου δημόσιου τομέα κατά 80%, εν τούτοις οι κυβερνήσεις της επόμενης εξαετίας δεν θέλησαν να λάβουν μέτρα για τον περιορισμό των προσλήψεων. Ετσι, παρ' όλο που με επανειλημμένες αποφάσεις του Υπουργικού Συμβουλίου απαγορεύτηκαν οι διορισμοί, εν τούτοις οι προσλήψεις συνεχίστηκαν απτόητα με τα γνωστά «παραθυράκια», γιατί δεν ήταν δυνατόν «να μη δώσουμε την ευκαιρία να διοριστούν οι δικοί μας!». Ακόμα και πολύ πρόσφατα ­ μέσα στο πρώτο εξάμηνο του 1996 ­ ο αριθμός των προσληφθέντων στο Δημόσιο είναι μεγαλύτερος από τον αριθμό των συνταξιοδοτηθέντων. Ετσι, αντί για περιορισμό είχαμε αύξηση των κρατικών δαπανών. Ολοι μιλούν για την ανάγκη περιστολής των δαπανών, κανείς όμως δεν τολμά να την επιβάλει με γενναίες αποφάσεις αγνοώντας το «πολιτικό κόστος». Δεν δικαιούνται, συνεπώς, τα πολιτικά κόμματα και οι πολιτικοί μας να μιλούν «για εκσυγχρονισμό» της πολιτικής ζωής και της κοινωνίας, όταν είναι δέσμια μιας αναχρονιστικής συνήθειας και του βλαπτικού συνδρόμου του πολιτικού κόστους.
Για να μπορέσει, όμως, ο λαός να αποφασίσει με νηφαλιότητα και ανεπηρέαστα ποιοι θα πρέπει να τον κυβερνήσουν, είναι ανάγκη να μην επαναληφθεί κατά τον προεκλογικό αγώνα η τακτική των πέντε τελευταίων εκλογικών αναμετρήσεων. Τώρα πρέπει, επιτέλους, να κυριαρχήσει η αντιπαράθεση των θέσεων και των επιχειρημάτων και να μπουν στο «χρονοντούλαπο της ιστορίας» ­ για να θυμηθούμε παλαιότερη έκφραση του ΠαΣοΚ ­ η παραπλανητική και επικίνδυνη συνθηματολογία, οι προσωπικές αντιπαραθέσεις, οι δήθεν «αυθόρμητες» λαϊκές συγκεντρώσεις τριτοκοσμικού τύπου, τα σημαιάκια και τα έγχρωμα καπέλα, η έντεχνη διαφήμιση, που δίνει την εντύπωση ότι δεν καλείται ο λαός να αποφασίσει για το μέλλον του, αλλά απλώς να προτιμήσει μια συγκεκριμένη μάρκα σοκολάτας!
Κλείνοντας το σημερινό σημείωμά μου, θα ήθελα να τονίσω ότι, αν και θεωρώ αναγκαίες τις πρόωρες εκλογές, λυπάμαι γιατί με αυτές αναβάλλεται η αναθεώρηση του Συντάγματος που, όπως και άλλοτε έχω υποστηρίξει, είναι τόσο απαραίτητη για τον εκσυγχρονισμό του δημοκρατικού μας πολιτεύματος. Πολύ έγκαιρα είχα μιλήσει και έχω γράψει για την επιβαλλόμενη αυτή αναθεώρηση. Δυστυχώς, τα κόμματα ολιγώρησαν και δεν προχώρησαν έγκαιρα στις προβλεπόμενες από το Σύνταγμα σχετικές διαδικασίες. Ελπίζω ότι μετά τις εκλογές η νέα κυβέρνηση που θα προκύψει από αυτές θα αναλάβει σχετική πρωτοβουλία, ώστε σε συνεννόηση και με τα άλλα κόμματα να ξεκινήσει σύντομα σε νέες βάσεις μια σοβαρότερη και πιο υπεύθυνη προσπάθεια αναθεωρήσεως του Συντάγματος. Εννοώ μια αναθεώρηση που δεν θα περιορίζεται σε επουσιώδη θέματα, αλλά θα έχει ως αντικείμενο τη συνταγματική μεταρρύθμιση καίριων διατάξεων, σπουδαιότερη των οποίων θεωρώ την αναγνώριση ουσιαστικών και όχι τυπικών ­ όπως συμβαίνει σήμερα ­ αρμοδιοτήτων και εξουσιών στον Πρόεδρο της Δημοκρατίας, καθώς και την αντιμετώπιση άλλων σοβαρών ζητημάτων, όπως κατά καιρούς και εγώ έχω γράψει και πολλοί άλλοι, που ασχολήθηκαν παλαιότερα με το θέμα της αναθεωρήσεως, έχουν επισημάνει.