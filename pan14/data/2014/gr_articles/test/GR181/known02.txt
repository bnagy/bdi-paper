ΣΤΑ 22 χρόνια παρουσίας και δράσεώς της στην πολιτική ζωή της χώρας η Νέα Δημοκρατία έχει αλλάξει ηγεσία τέσσερις φορές. Και αν εξαιρέσει κανείς την πρώτη φορά, κατά την οποία η ανάδειξη νέου Προέδρου του κόμματος έγινε λόγω μετακινήσεως του προκατόχου του στην Προεδρία της Δημοκρατίας, στις υπόλοιπες τρεις περιπτώσεις η αλλαγή οφείλεται σε αμφισβήτηση της προηγούμενης ηγεσίας, άλλοτε εμφανή και άλλοτε διαφαινόμενη. Οι συχνές αυτές αλλαγές, με τους αλλεπάλληλους κλυδωνισμούς και τις αναταράξεις που προκάλεσαν, όχι μόνο μέσα στους κόλπους του κόμματος και των οργανώσεών του, αλλά και στις ευρύτερες τάξεις των οπαδών της Νέας Δημοκρατίας, προφανώς έβλαψαν την παράταξη και αλλοίωσαν την καλή εικόνα του μεγάλου και ιστορικού αυτού κόμματος στην ελληνική κοινή γνώμη, η οποία, κατόπιν αυτού, όπως ήταν φυσικό, ούτε ανεπηρέαστη ούτε αμετακίνητη ιδεολογικά και πολιτικά παρέμεινε. Απόδειξη της αλήθειας αυτής αποτελεί το γεγονός ότι, στο διάστημα της τελευταίας δεκαπενταετίας, η Νέα Δημοκρατία άσκησε την κυβερνητική εξουσία μόνο τριάμισι χρόνια περίπου. Εκτιμώντας τα πράγματα με βάση τις διαπιστώσεις αυτές, καταλήγω στο συμπέρασμα ότι κύριο αίτιο της δυσάρεστης αυτής εξελίξεως είναι ο τρόπος εκλογής του Προέδρου του κόμματος, έστω και όπως αυτός προβλέπεται από το σημερινό καταστατικό του. Ενας τρόπος που, δυστυχώς, ενέχει εν σπέρματι την αμφισβήτηση, όπως σε μεγαλύτερο βαθμό την είχε παλαιότερα και εκείνος της εκλογής του Προέδρου μόνο από την Κοινοβουλευτική Ομάδα.
Εχω τη γνώμη ότι δύο είναι οι αποτελεσματικοί τρόποι αναδείξεως της ηγεσίας του κόμματος, ώστε να μειώνονται στο ελάχιστο ή και να αποκλείονται φαινόμενα αμφισβητήσεως μετά την εκλογή της, ανάλογα με όσα παρατηρούνται σήμερα. Ο ένας είναι η εκ μέρους τού εν ενεργεία Προέδρου έγκαιρη έμμεση υπόδειξη του διαδόχου του, ήδη από το χρονικό διάστημα όπου το κόμμα ασκεί την κυβερνητική εξουσία και ο Πρόεδρος του κόμματος είναι πρωθυπουργός. Κατά το διάστημα αυτό, ο πρωθυπουργός θα πρέπει να διορίζει έναν αντιπρόεδρο της κυβερνήσεως, αναθέτοντας σ' αυτόν ουσιαστικές αρμοδιότητες. Είναι ευνόητο ότι η επιλογή θα γίνεται με πολλή προσοχή, με αυστηρά αντικειμενικά κριτήρια ικανότητας, ήθους κλπ. και ύστερα από στάθμιση όλων των παραμέτρων, ώστε να εξασφαλίζει όλα τα εχέγγυα της επιτυχίας της επιλογής και του έργου του αντιπροέδρου. Ο εύστοχος διορισμός αντιπροέδρου, σε συνδυασμό με την επιτυχή άσκηση των καθηκόντων του κατά τη διάρκεια της θητείας του, αποτελεί σοβαρό πρόκριμα ομαλής διαδοχής και δημιουργεί ευνοϊκή ψυχολογία αποδοχής της συγκεκριμένης επιλογής από τα ευρύτερα στρώματα των οπαδών της παρατάξεως της λεγόμενης λαϊκής βάσεως ­ και της κοινής γνώμης γενικότερα. Ετσι, αποφεύγονται ενδεχόμενοι κραδασμοί, κλυδωνισμοί και αναταράξεις, κατά και μετά την εκλογή, γιατί έχουν απορροφηθεί σε προηγούμενο στάδιο, έχει επέλθει εκτόνωση, οι λίγοι δυσαρεστημένοι απομονώνονται και το κόμμα συνεχίζει ομαλά τη δημιουργική του παρουσία και δράση στην πολιτική ζωή του τόπου.
Την πρωτοχρονιά του 1980 συνέστησα στον κ. Καραμανλή, αρχηγό τότε της Νέας Δημοκρατίας και πρωθυπουργό, να ακολουθήσει αυτή τη μέθοδο επιλογής και πρόσθεσα ­ όπως γράφω στις «Ωρες Ευθύνης», σελ. 9 ­ ότι, αν διόριζε αντιπρόεδρο της κυβερνήσεως τον άλλο υποψήφιο, και όχι εμένα, «δεν θα διατύπωνα, βέβαια, κανένα παράπονο». Δυστυχώς, ο πρωθυπουργός ήταν πεπεισμένος ότι η οποιαδήποτε απόφαση της Κοινοβουλευτικής Ομάδας θα ήταν σεβαστή από όλους και έτσι χάθηκε η ευκαιρία της ομαλής και χωρίς κλονισμούς διαδοχής του.
Ο δεύτερος τρόπος αναδείξεως νέας ηγεσίας είναι εκείνος που διασφαλίζει τη μέγιστη δυνατή συμμετοχή εκλεκτόρων στη σχετική διαδικασία. Δυστυχώς, η Νέα Δημοκρατία δεν έχει εφαρμόσει έως σήμερα τέτοιο σύστημα. Κατά την πρώτη αλλαγή ηγεσίας της, τον Μάιο του 1980, περιόρισε το εκλεκτορικό σώμα στην Κοινοβουλευτική της Ομάδα, που αριθμούσε περίπου 175 μέλη. Αυτό είχε ως μοιραίο επακόλουθο να εμβάλει σε πειρασμό τους υποψηφίους για τον προσεταιρισμό βουλευτών που θα υποστήριζαν την υποψηφιότητά τους. Στο πλαίσιο αυτής της, κατ' αρχήν ευγενικής, επιδιώξεως δεν αποφεύχθηκαν ούτε οι υποσχέσεις, με ανταλλάγματα μελλοντικών αξιωμάτων, ούτε ακόμη και πιέσεις, ιδίως από το περιβάλλον και κύκλους των υποψηφίων, που φυσικά καθόλου δεν ωφέλησαν ούτε το κόμμα ούτε τους συναλλαγέντες. Σε μια προσπάθεια διευρύνσεως του εκλεκτορικού σώματος και επιτεύξεως δημοκρατικότερης εκλογής νέου Προέδρου της, η Νέα Δημοκρατία πρόβλεψε αργότερα με καταστατική διάταξη το σημερινό σύστημα, σύμφωνα με το οποίο στη διαδικασία αναδείξεως της ηγεσίας του κόμματος μετέχουν και 76 εκπρόσωποι των ισάριθμων νομαρχιακών οργανώσεων της επικράτειας. Είναι βέβαια ένα σύστημα κάπως βελτιωμένο σε σχέση με το προηγούμενο, δεν είναι όμως απαλλαγμένο από τα ίδια βλαπτικά ελαττώματα εκείνου. Η λογική και η πρακτική των δελεαστικών υποσχέσεων, των πιέσεων ­ άλλοτε ήπιων και σε αρκετές περιπτώσεις ασφυκτικών ­ και οι ποικιλότροποι επηρεασμοί βρίσκονται στην ημερήσια διάταξη κατά το πριν από την εκλογή στάδιο των διεργασιών, έως και τη στιγμή της προσελεύσεως των εκλεκτόρων στην κάλπη. Δεν αποφεύγονται μάλιστα και εκδηλώσεις θερμόαιμων οπαδών της παρατάξεως ­ φίλων και υποψηφίων προέδρων ­ οι οποίες, καθώς δεν είναι καθόλου κόσμιες, δημιουργούν άσχημη εικόνα εις βάρος του κόμματος, των υποψηφίων και του ήθους ορισμένων οπαδών του.
Αποψή μου είναι ότι η εκλογή νέου Προέδρου από εκλεκτορικό σώμα και όχι από την Κοινοβουλευτική Ομάδα του κόμματος είναι ασφαλώς ένα καλύτερο σύστημα, με την απαραίτητη, όμως, προϋπόθεση ότι θα αναθεωρηθεί η σημερινή καταστατική πρόβλεψη, ώστε το σώμα των εκλεκτόρων να περιλάβει μεγάλο αριθμό φίλων της Νέας Δημοκρατίας που θα πλησιάζει, αν είναι δυνατόν, τους 10.000. Ο Πρόεδρος ενός μεγάλου κόμματος, αν αυτό φιλοδοξεί σοβαρά να είναι κόμμα εξουσίας, δεν νοείται να αναδεικνύεται από ένα σώμα 193 μόνον εκλεκτόρων, έστω και αν η πλειοψηφία τους είναι εκλεγμένοι από τον λαό. Πολύ εύστοχα, «Η Καθημερινή», στο φύλλο της περασμένης Κυριακής, επισήμανε: «Ολοι, ακόμη και οι Νεοδημοκράτες, χαιρέτισαν το ανοικτό και δημοκρατικό Συνέδριο του ΠαΣοΚ, που αποδεδειγμένα λειτούργησε με τη δύναμη και το κατά το δυνατόν αδιάβλητο και ανεπηρέαστο των πλέον των 5.000 συνέδρων, ως καθαρτήριο σε μια κομματική κόλαση συγκρούσεων και προσωπικών φιλοδοξιών. Αφού όλοι το χαιρέτισαν, ίσως να είναι μια καλή ευκαιρία να το μιμηθούν». Οταν διαπιστώνεται ότι κάποιο σύστημα είναι αποτελεσματικό, δεν πρέπει να υπάρχουν ανούσιες προκαταλήψεις και αναστολές για την υιοθέτησή του, επειδή το εφαρμόζει ο αντίπαλος. Θα συνιστούσα, λοιπόν, στη Νέα Δημοκρατία να κινήσει αρμοδίως, το ταχύτερο δυνατόν, τη διαδικασία τροποποιήσεως της σχετικής διατάξεως του καταστατικού του κόμματος, ώστε να διευρυνθεί στην έκταση που προανέφερα ο αριθμός των μελών του εκλεκτορικού σώματος για ανάδειξη Προέδρου, με ταυτόχρονη πρόβλεψη να μην είναι δυνατός ο αυθαίρετος επιλεκτικός αποκλεισμός κανενός εκπροσώπου καμιάς τοπικής κομματικής επιτροπής από τη συμμετοχή στη διαδικασία της εκλογής, εκτός από τις περιπτώσεις εκείνων που δεν εκπληρούν τις υποχρεώσεις τους έναντι του κόμματος.
Πεποίθησή μου είναι ότι με τον τρόπο αυτόν:
α) δεν θα υπάρχουν περιθώρια ασκήσεως πιέσεων και επηρεασμού με δελεαστικές υποσχέσεις, αντιπροσφορές κλπ. και άλλων ανεπίτρεπτων συναλλαγών, β) θα δραστηριοποιούνται πρόθυμα και ανιδιοτελώς επ' ωφελεία του κόμματος χιλιάδες στελέχη και οπαδοί ­ η λεγόμενη λαϊκή βάση της παρατάξεως ­, γ) τεχνικά τουλάχιστον, δεν θα υπάρχει δυνατότητα παραβιάσεως του απορρήτου της ψηφοφορίας και δ) λόγω της ευρύτατης εκπροσώπησης της λαϊκής βάσεως από ένα τόσο πολυπληθές εκλεκτορικό σώμα, δεν θα αποτολμώνται σοβαρές αμφισβητήσεις των επιλογών του από τους ευάριθμους δυσαρεστημένους ­ συμπαθούντες τον αποτυγχάνοντα υποψήφιο ­ οι οποίοι, καθώς θα συνειδητοποιούν ότι ενδεχόμενη διαμαρτυρία τους θα χανόταν στο πλήθος των θετικών γνωμών και δεν θα έβρισκε ευρύτερη απήχηση, θα σιωπούσαν πειθαρχώντας στην απόφαση της πλειοψηφίας γιατί θα κατανοούσαν ότι, αν αποτολμούσαν να διαμαρτυρηθούν, θα είχαν απομονωθεί. Εν πάση περιπτώσει, θα εκλείψουν τα λυπηρά φαινόμενα που παρατηρούνται σήμερα, πριν από και μετά την εκλογή νέου Προέδρου, τα οποία δυσχεραίνουν το έργο του, φθείρουν το κύρος θεσμών και προσώπων και οδηγούν την «παράταξη» σε εκφυλιστικές εξελίξεις. Διαθέτουμε πλούσια πείρα, από το 1980 έως τις ημέρες μας, και είναι φρόνιμο, όσο και χρήσιμο, κάποτε να διδαχτούμε από αυτή.
Η αμφισβήτηση της δικής μου προεδρίας το 1980-1981, εκείνης του κ. Μητσοτάκη κατά το διάστημα 1992-1993, καθώς και η συστηματική αμφισβήτηση του κ. Εβερτ στην περίοδο 1995-96 είναι ολέθρια τακτική, απόρροια πάντοτε του συστήματος εκλογής, και, αν συνεχιστεί, είναι βέβαιο ότι η Νέα Δημοκρατία όχι μόνο δεν θα είναι πλέον κόμμα εξουσίας, αλλά, όπως σημείωνα και σε άρθρο μου στο «Βήμα» της προπερασμένης Κυριακής, είναι πολύ πιθανό το μεγάλο και ιστορικό αυτό κόμμα να έχει την τύχη του ΦΙΔΕ ή της Ενώσεως Κέντρου του 1977-1978.
Εξάλλου η διεύρυνση του αριθμού των εκλεκτόρων νομίζω ότι θα αναζωογονήσει μια μεγάλη μερίδα των οπαδών μας, οι οποίοι, επειδή αντιλαμβάνονται ότι δεν μπορούν να επηρεάσουν τις εξελίξεις, αποξενώνονται κάθε μέρα και περισσότερο από την παράταξη. Και έχω την εντύπωση ότι αυτοί ήταν άλλοτε οι πλέον ενθουσιώδεις οπαδοί μας.
Θα ήθελα να κλείσω το σημερινό σημείωμά μου με μια σπουδαία και χρήσιμη επισήμανση του αρχαίου ρήτορα και πολιτικού Δημοσθένη, ο οποίος, μιλώντας για την ανάγκη οι επιλογές να γίνονται από τους πολλούς και όχι από τους λίγους, καθώς και για τη δημοκρατική αρχή της συμμορφώσεως με την απόφαση της πλειοψηφίας, τόνιζε ότι, έστω και αν κάποτε η επιλογή των πολλών είναι λανθασμένη, οφείλουν όλοι να τη σέβονται, γιατί οποιαδήποτε αμφισβήτησή της βλάπτει πάντοτε το δημοκρατικό πολίτευμα και το συμφέρον της πόλεως.