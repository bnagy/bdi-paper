Σε προηγούμενο σημείωμά μου, επεσήμαινα ότι στα καπιταλιστικά κράτη οι θεσμικές κατοχυρώσεις και ρυθμίσεις είναι εξ αντικειμένου αδύνατον να «προφυλάξουν» την κοινωνία από τα φαινόμενα της «διαπλοκής» και της «διαφθοράς». Και υπογράμμιζα ότι, όταν διακινούνται ταυτοχρόνως και σε ενιαίο συμβατικό πλαίσιο ιδιωτικά και δημόσια συμφέροντα, οι πραγματικές διαδικασίες λήψης των συναλλακτικών αποφάσεων είναι πάντα περίπλοκες και αμφίσημες. Στην περίπτωση αυτή κατ' εξοχήν διαφαίνεται καθαρά πόσο αμφίσημες μπορεί να είναι οι εν γένει «σχέσεις» των φορέων της πολιτικής και της οικονομικής εξουσίας. Πάντα ανοικτές σε κάθε ερμηνεία ή παρερμηνεία, οι σχέσεις αυτές γίνονται ακόμη πιο προβληματικές στους χώρους των κρατικών αδειών, παροχών, προμηθειών και παραγγελιών. Δεν είναι, λοιπόν, τυχαίο ότι το περίφημο ζήτημα της «διαπλοκής» τίθεται όλο και οξύτερα.
Είναι γεγονός ότι η «αγορά» των κρατικών αποφάσεων παρουσιάζει χαρακτηριστικές ιδιαιτερότητες: ενώ το Δημόσιο είναι ένα και δεδομένο, οι υποψήφιοι αντισυμβαλλόμενοι είναι πολλοί. Στο πλαίσιο αυτού του «δομικού μονοψωνίου», δεν είναι λοιπόν δυνατόν να παρακαμφθεί το καίριο ζήτημα «πώς» και «με ποιους όρους» θα επιλέγει «ποιος» συγκεκριμένος αντισυμβαλλόμενος. Από τη στιγμή που δεν μπορεί να υπάρχουν αδιάβλητα αντικειμενικά «κριτήρια» πάνω στα οποία θα μπορούσε να θεμελιωθεί η προτίμηση του ενός έναντι του άλλου ενδιαφερομένου, η οποιαδήποτε σύμβαση εμφανίζεται ως εν δυνάμει διαβλητή. Και γι' αυτό ακριβώς θεσπίζονται ειδικές διαδικασίες και αυστηροί έλεγχοι των δημοσίων συναλλαγών με ιδιώτες. Οι όροι της αναγκαίας διαπλοκής ανάμεσα στο ιδιωτικό και στο δημόσιο πρέπει να είναι όσο το δυνατόν διαφανέστεροι.
Ωστόσο, κανένας θεσμός ή έλεγχος δεν μπορεί να εγγυάται την επιθυμητή «διαφάνεια». Ακόμη και όταν υπάρχουν ελάχιστα περιθώρια διακριτικής ευχέρειας των κρατικών οργάνων, παραμένουν πάντα «υποψίες» ως προς τα πραγματικά κίνητρα που υπαγορεύουν τις επιλογές. Και τέτοια περιθώρια υπάρχουν κατ' ανάγκην πάντα, αφού ερωτήματα όπως ποιο είναι το «καλύτερο» αεροπλάνο ή ποιος είναι ο πιο αξιόπιστος κατασκευαστής μιας μεγάλης γέφυρας δεν μπορεί ποτέ να απαντηθούν με τυποποιημένους και εκ των προτέρων διατυπούμενους κανόνες και αλγορίθμους. Το δημόσιο συμφέρον επιβάλλει να επιλέγεται πάντα ο κατά τεκμήριον «καταλληλότερος», που όμως δεν είναι κατ' ανάγκην ο «φθηνότερος». Το κράτος δεν είναι, λοιπόν, δυνατόν να παραιτείται από την αρμοδιότητα και ευθύνη του να κρίνει και να αξιολογεί επί του συγκεκριμένου. Κάτι τέτοιο θα ισοδυναμούσε προφανώς με παραίτηση από την υποχρέωσή του να ασκεί υπεύθυνα τη νόμιμη εξουσία του.
Και εδώ ακριβώς εντοπίζεται η πρώτη και θεμελιώδης αντίφαση: για να είναι δυνατόν να μπορεί να εξυπηρετείται το δημόσιο συμφέρον με τον καλύτερο τρόπο, οι αποφάσεις πρέπει να είναι ευλύγιστες, με αποτέλεσμα οι κρατικές «συναλλαγές» να εμφανίζονται πάντα και εξ υποθέσεως δυνάμει παρεξηγήσιμες. Το αίτημα της ελεύθερης στάθμισης του δημόσιου συμφέροντος δεν είναι ποτέ συμβατό με το αίτημα της απόλυτης κατοχύρωσης διαφανών αντικειμενικών κριτηρίων.
Το κανονιστικό αδιέξοδο είναι, λοιπόν, εγγεγραμμένο στους ίδιους τους όρους των συναλλαγών του Δημοσίου με τους ιδιώτες. Πράγματι, οι αντισυμβαλλόμενοι επιδιώκουν διαφορετικούς στόχους και υπακούουν σε διαφορετικές ηθικές προδιαγραφές. Ενώ το πάντα επίμαχο και υπό συνεχή αναζήτηση δημόσιο συμφέρον υπακούει εξ ορισμού σε πολλαπλά, αντιφατικά και συχνά αναποκρυστάλλωτα κριτήρια, το ιδιωτικό συμφέρον συνοψίζεται στην απλή επιδίωξη κέρδους. Και έτσι, οι κανόνες της δημόσιας αρετής και οι κανόνες του ιδιωτικού κέρδους εμφανίζονται πλήρως ασύμπτωτοι, όχι μόνο στο ιδεολογικό, αλλά και στο κανονιστικό επίπεδο. Στην περίπτωση των κρατικών συμβάσεων ούτε υπάρχει «ελεύθερη αγορά» η οποία να εγγυάται την «ουδέτερη» και «αντικειμενική» σύναψη των συμφωνιών βάσει των κανόνων της προσφοράς και της ζήτησης, ούτε όμως και συγχωρείται μια αδέσμευτα ελεύθερη εξουσία η οποία αρκείται στο να επιβάλλει την πολιτική της βούληση. Η ιδιώνυμη «αγορά» των δημόσιων παραγγελιών και προμηθειών αποτελεί λοιπόν θεσμικό, κανονιστικό και λογικό υβρίδιο. Οταν δύο αντιφατικά αξιακά συστήματα και δύο ασύμπτωτες στοχοθεσίες καλούνται να συνδιαλλαγούν και να συνυπάρξουν, παράγονται κατ' ανάγκην ενδιάμεσες, στρεβλές και ακαθήλωτες κοινωνικές μορφές.
Μοιραία, λοιπόν, μέσα από το σύστημα των δημόσιων παραγγελιών και προμηθειών εκτρέφεται και τελικώς παγιώνεται ένας νέος διαρκώς επεκτεινόμενος και διαπλεκόμενος «ημίκοσμος» που μετέχει δύο διαφορετικών αξιακών συστημάτων και δεοντολογιών. Ετσι, όμως, καταρρέει η καταστατική διάκριση δημοσίου και ιδιωτικού και χάνουν τη συμβολική τους δεσμευτικότητα τα θεσμικά και κανονιστικά τείχη ανάμεσα σε μια δημόσια ηθική τάξη που διαχέεται έξω από τα όριά της και σε μιαν ιδιωτική κερδοσκοπική τάξη που εξαρτά ευθέως τα συμφέροντά της από τις αποφάσεις της πολιτικής. Οι συναλλακτικές πρακτικές που συνδέουν το δημόσιο με το ιδιωτικό καταλήγει, λοιπόν, να υπακούουν σε δικούς τους ιδιώνυμους κανόνες οι οποίοι δεν είναι ούτε εκείνοι της αδέσμευτης και άμωμης δημόσιας αρετής ούτε εκείνοι της συμφεροντοκρατικής ιδιωτικής στοχοθεσίας. Ως κείμενες εκτός των παραδοσιακών θεσμικών πλαισίων του φιλελευθερισμού, οι πρακτικές αυτές τείνουν συνεπώς να βυθίζονται στο σκότος μιας αύξουσας κανονιστικής αδιαφάνειας. Ετσι, όπως συμβαίνει και με ακατάτακτα «βδελύγματα» του Λευιτικού και του Δευτερονομίου, οι συμφωνίες των ιδιωτικών συμφερόντων με το Δημόσιο δεν είναι καν εντάξιμες στις κατατακτικές κατηγορίες που περιχαρακώνουν τους κανόνες των φιλελεύθερων δημοκρατικών πολιτευμάτων. Σαν ψάρια δίχως λέπια και πουλιά δίχως φτερά, οι συμφωνίες αυτές είναι εν δυνάμει ανομολόγητες, υβριδικές, τερατογόνες και «μυστικές», τόσο ως προς τους κοινωνικούς κανόνες που τις διέπουν, όσο και ως προς τις κανονιστικές θεμελιώσεις τους.
Εκ πρώτης όψεως, λοιπόν, το αδιέξοδο είναι πλήρες. Θεωρητικά βέβαια, «λύσεις» θα μπορούσαν να υπάρξουν, αν ήταν δυνατόν να αρθεί η εγγενής αμφισημία των οικονομικών σχέσεων του ιδιωτικού και του δημόσιου τομέα. Κάτι τέτοιο, όμως, είναι υπό τις παρούσες συνθήκες αδιανόητο. Φυσικά, δεν λείπουν οι ακραιφνείς φιλελεύθεροι που με περισσή υποκρισία υποστηρίζουν ότι το Δημόσιο μπορεί να πάψει εντελώς να συναλλάσσεται με ιδιώτες. Αυτό, όμως, θα ήταν δυνατόν να επιτευχθεί μόνον αν «ιδιωτικοποιούνταν» όλες εκείνες οι δραστηριότητες και δράσεις που εξακολουθούν να αποτελούν αποκλειστική ευθύνη του κράτους. Προφανώς, αν η άμυνα της χώρας αναλαμβανόταν από ιδιωτικούς στρατούς, η ασφάλεια από ιδιωτικές αστυνομίες, η Παιδεία από ιδιωτικά εκπαιδευτήρια, η διοίκηση από ιδιωτικές εταιρείες μάνατζμεντ και τα δημόσια έργα από ιδιωτικές εταιρείες που θα προγραμμάτιζαν τη χωροταξία και το περιβάλλον, τα περιθώρια των αθέμιτων συναλλαγών θα εξαφανίζονταν οριστικά. Από τη στιγμή που το κράτος θα έπαυε να λειτουργεί και να υπάρχει ως αυτόνομη βουλητική και συμβολική οντότητα, φυσικά ούτε θα προμηθευόταν, ούτε θα παρήγγελλε, ούτε θα διαπλεκόταν. Αυτό, όμως, θα σηματοδοτούσε και το τέλος της πολιτικής. Η εντελώς αντίθετη «λύση» είναι εκείνη η οποία, αντί να καταργεί την πολιτική, καταργεί την οικονομική κοινωνία και εξαφανίζει τα ιδιωτικά συμφέροντα. Η πλήρης δημοσιοποίηση, κρατικοποίηση ή «κοινωνικοποίηση» όλων των οικονομικών και παραγωγικών δραστηριοτήτων αποκλείει πράγματι οποιαδήποτε συναλλαγή του Δημοσίου με ιδιώτες. Κάτι τέτοιο, όμως, είναι αδιανόητο δίχως επιστροφή σε μιαν ολοσχερώς ελεγχόμενη οικονομία και την πλήρη κατάργηση της αγοράς. Εξάλλου, το σύστημα δοκιμάστηκε, με τα γνωστά αποτελέσματα. Και επί του παρόντος, τουλάχιστον, κανείς δεν νοσταλγεί τα κεντρικά σταλινικά πλάνα που και αν ακόμη καθιστούσαν άνευ αντικειμένου τη «διαπλοκή», εξέθρεψαν τις δικές τους ειδοποιούς μορφές απόλυτης ανυποληψίας και διαφθοράς.
Προφανώς λοιπόν, προσαρμοζόμενοι στην πραγματικότητα των κανονιστικά αντιφατικών «μεικτών» κοινωνικών οικονομιών κάτω από τις οποίες ζούμε και αναπτυσσόμαστε, είμαστε υποχρεωμένοι να συμβιβάσουμε τα ασυμβίβαστα και να ρυθμίσουμε τα μη ρυθμίσιμα. Κράτος και ιδιωτικά συμφέροντα θα εξακολουθούν να συζούν, να συγκρούονται και να συναλλάσσονται με τρόπους που δεν είναι ποτέ δυνατόν να υπακούσουν σε έναν καθολικό ηθικό κανονισμό. Οσο συνυπάρχουν, η ελεύθερη αγοραία οικονομία και το καπιταλιστικό κράτος θα συνεχίζουν να λειτουργούν ως θεσμοποιημένοι σιαμαίοι πόλοι μιας αδύνατης κανονιστικής σύνθεσης. Στο άμεσο μέλλον, λοιπόν, η διαπλοκή και η διαφθορά θα εξακολουθούν να μας βασανίζουν. Οι πολιτικοί φιλόσοφοι και οι νομοθέτες θα συνεχίζουν να προβληματίζονται, οι ηθικολόγοι να διαρρηγνύουν τα ιμάτιά τους, οι δικαστικοί και οι εισαγγελείς να ονειρεύονται να εγκαταστήσουν ένα άσπιλο κράτος αδιάφθορων δικαστών, οι θεωρητικοί του ποινικού δικαίου να επιχειρούν να ορίσουν την αντικειμενική υπόσταση του εγκλήματος της διαφθοράς και οι απλοί πολίτες να απορούν και να εξανίστανται.
Μπροστά σε ένα δυσώδες φαινόμενο που συναρτάται με την ιστορική εξέλιξη των κοινωνιών μας, οι φιλελεύθερες δημοκρατίες φαίνεται να είναι, λοιπόν, ανυπεράσπιστες. Και αυτό θα συνεχίζει για όσο διάστημα εξακολουθεί να πρυτανεύει η άλυτη κεντρική αντίφαση των κυρίαρχων κανονιστικών συστημάτων. Είναι αξιοσημείωτο ότι, ενώ είναι καθολικά αποδεκτό ότι ο κύριος στόχος του ανθρώπου επί της Γης είναι να προάγει τα έλλογα ατομικά του συμφέροντα, προβάλλεται και εξιδανικεύεται ταυτοχρόνως ένας δημόσιος χώρος ο οποίος αναφέρεται στο «κοινό καλό» και όπου τα ιδιωτικά συμφέροντα δεν έχουν καμία θέση. Οταν, βέβαια, οι δύο αυτοί χώροι δεν συναντώνται ευθέως, μπορεί να αναπτύσσουν και να αναπαράγουν τους δικούς τους ιδιώνυμους κώδικες σε πλήρη αυτονομία ο ένας από τον άλλον. Αν, όμως, οι συνθήκες οδηγούν τον «στυγνό» επιχειρηματία να συναλλάσσεται αενάως με τον «ενάρετο» δημόσιο λειτουργό, οι δύο ασύμπτωτοι κόσμοι κατ' ανάγκην θα αλληλοεπηρεάζονται. Και θα ήταν αφελές και υποκριτικό να ισχυρισθεί κανείς ότι η ανάρετη αφιλοκέρδεια του δεύτερου θα οδηγούσε τον πρώτο στην οδό της θυσίας χάριν του κοινού καλού. Αν υπάρχει ηθική ώσμωση, αυτή λειτουργεί εντελώς αντίστροφα. Οπως ακριβώς συμβαίνει και με το νόμισμα, ισχύει και εδώ κάτι αντίστοιχο του νόμου του Gresham: πάντα το χαλαρό και «κακό» διώχνει το αυστηρό και καλό. Η συνεχής αντικειμενική διαπλοκή είναι η προϋπόθεση και ο προθάλαμος της επονείδιστης διαφθοράς.
Ωστόσο, και αν δεν είναι σε θέση να λύσει τις κεντρικές κανονιστικές αντιφάσεις, η πολιτική δεν παύει να έχει τις ευθύνες της. Ακόμη και αν είναι εντελώς αδύνατον να προφυλαχθούμε από τα δεινά της διαπλοκής και της δημόσιας διαφθοράς, ακόμη και αν εις πείσμα όλων των ασφαλιστικών στροφίγγων ο συγχρωτισμός της πολιτικής και της οικονομικής εξουσίας θα εξακολουθήσει ακάθεκτος, ακόμη και αν τίποτε δεν μπορεί ποτέ να αποκαλύψει όλες τις έκνομες συναλλαγές και εξαρτήσεις ανάμεσα στους φορείς εκείνους που προάγουν τα στρατηγικά οικονομικά και πολιτικά τους συμφέροντα, η πολιτεία δεν επιτρέπεται να περιμένει με τα χέρια ψηλά. Πάνω απ' όλα, πράγματι, προέχει η συντήρηση της συμβολικής αξιοπιστίας του ­ έστω αντιφατικού ­ συστήματος υπό το πέλμα του οποίου ζούμε και θα εξακολουθήσουμε κατά τα φαινόμενα να ζούμε για πολύ καιρό. Και η συμβολική αυτή αξιοπιστία θα καταρρεύσει, αν οι κοινωνίες εθισθούν στο να ζουν εν μέσω βδελυγμάτων, σκανδάλων και παραλογισμών. Η καθημερινοποίηση του κακού και του αδιανόητου θα πρέπει να μπορεί να ανασχεθεί. Η διάχυτη θεσμική απαισιοδοξία σε σχέση με το μέλλον και τη λειτουργία της δημοκρατίας δεν επιτρέπεται να παραλύει μια πολιτική βούληση η οποία καλείται να αποδεικνύει μέρα με τη μέρα τις έντιμες και καθαρτήριες προθέσεις της. Και αυτό πρέπει να γίνει ακόμη και αν κάτι τέτοιο συνεπιφέρει τον κίνδυνο μιας ακόμη βαθύτερης κατάδυσης των ενεχομένων στα απρόσιτα υπόγεια του διάχυτου πολιτικοοικονομικού κυνισμού. Είναι γεγονός ότι το αίτημα της απόλυτης διαφάνειας μπορεί να λειτουργήσει προς την κατεύθυνση της μεθόδευσης μιας ακόμη μεγαλύτερης αδιαφάνειας. Αν οι έμπειροι παίκτες είναι πάντα επιδεξιότεροι από τους άμωμους νομοθέτες, ακόμη και οι μαθητευόμενοι της διαπλοκής δεν έχουν την παραμικρή δυσκολία να επινοήσουν μεθόδους που να καταστρατηγούν όλους τους κανόνες.
Με αυτή την έννοια, η άλογη πίστη στους θεσμούς μπορεί να συμβάλλει, και μάλιστα αποφασιστικά, στη συντήρηση των διάχυτων και ανομολόγητων κοινωνικών «μυστικών», που αποτελούν εξάλλου την προϋπόθεση για την αναπαραγωγή μιας οποιασδήποτε κοινωνίας. Πράγματι, εκφράζοντας και δικαιώνοντας παγιωμένες εξουσίες, οι θεσμοί λειτουργούν κατ' ανάγκην προς την κατεύθυνση της αναπαραγωγής μιας συλλογικής κοινωνικής λήθης. Και αυτό, φυσικά, δεν είναι νέο: ανέκαθεν το κεφάλαιο φρόντιζε να αποκρύπτει την πραγματική του ισχύ πίσω από τις θεσμικές κατοχυρώσεις που εγγυώνταν για την τήρηση των θεμελιωδών αρχών, των δικαιωμάτων και των πολιτειακών κανόνων. Και ακρογωνιαίος ίσως λίθος της ιδεολογικής ισχύος του κεφαλαίου υπήρξε, και είναι ακόμη, η εμφάνιση των κρατούντων θεσμών ως κειμένων προ και πέραν της πραγματικότητας των κοινωνικών σχέσεων. Η άκριτη θεσμολαγνεία είναι, λοιπόν, η κατ' εξοχήν ιδεολογική μορφή που κατατείνει ευθέως στη μακροπρόθεσμη αναπαραγωγή των κατεστημένων κοινωνικών ισορροπιών. Η σαφήνεια και διαφάνεια των θεσμών εξυπηρετεί πάντα την αδιαφάνεια της ισχύος. Στο καίριο και πάντα αναπάντητο ερώτημα πώς είναι δυνατόν να εξακολουθεί να κυριαρχεί ένα κοινωνικό σύστημα όπου είναι δυνατόν οι μειονότητες να κυριαρχούν επάνω στις πλειονότητες με δημοκρατικά μέσα, δεν μπορεί να υπάρξει άλλη απάντηση εκτός από εκείνη που στηρίζεται στην τεράστια ιδεολογική πειθώ των κυρίαρχων θεσμών.
Ωστόσο, η δημοκρατική πολιτεία δεν είναι μόνο στοχοθετούσα λειτουργία, αλλά είναι και θέατρο. Θέατρο λόγου, αλλά και θέατρο σκιών, στη σκηνή του οποίου καλούνται να παρελάσουν τα πρόσωπα και τα προσωπεία των ανθρώπων, των τάξεων, των ιδεών, των συμφερόντων και των αξιών. Και στο θέατρο αυτό, πάνδημο πια μέσω των ΜΜΕ, το σκάνδαλο, το παράδοξο, το ανοίκειο, το ακατανόητο και το αντιφατικό παίζουν πλέον πρωτεύοντες ρόλους. Το ερώτημα περί των θεσμών δεν εξαντλείται, λοιπόν, με τους ρητά επιδιωκόμενους αξιακούς στόχους ή την ελπιζόμενη άμεση ή έμμεση πρακτική τους αποτελεσματικότητα. Σημαντικότερο ίσως είναι το αίτημα να μπορεί να πείθεται το αγόμενο και φερόμενο φιλοθέαμον κοινό ότι η δημοκρατία δεν είναι εντελώς επί ματαίω, ότι το πολιτικό παιχνίδι δεν είναι εντελώς άνευ σημασίας, ότι η κοινωνική αδικία δεν είναι εντελώς αδιάφορη και ότι το αίτημα να υπάρχουν εγγυήσεις για τη νομική, ηθική και λειτουργική συνέπεια των κυβερνώντων και των ισχυρών δεν είναι εντελώς άνευ αντικειμένου.
Αυτός είναι ο λόγος για τον οποίον οι προτάσεις για την περαιτέρω θεσμική εγγύηση της δημόσιας αρετής δεν θα πρέπει να κριθούν τόσο με γνώμονα την αμφίβολη λυσιτέλειά τους, όσο με κριτήριο τη συμβολή τους στη συντήρηση των υπολειμμάτων της πολιτικής αξιοπιστίας. Ακόμη και αν πολλές απ' αυτές τις προτάσεις είναι εύκολο να καταστρατηγηθούν, ακόμη και αν οι ενδεχόμενες συνταγματικές κατοχυρώσεις δεν προσθέτουν πολλά πράγματα σε ένα ήδη βαρύ και δυσκίνητο έννομο οπλοστάσιο, ακόμη και αν μπορεί να έχει κανείς βάσιμες αμφιβολίες ως προς τα πραγματικά κίνητρα που κινούν πολλούς από τους τενόρους της διαφάνειας, ακόμη και αν δικαιούται να έχει κανείς την αίσθηση ότι το πολιτικό θέατρο ασχολείται περισσότερο με το να θαμπώνει με καλοστημένα special effects παρά να οικοδομεί επιχειρήματα, ιδέες και αξιακές σταθερές, είναι γεγονός ότι το θέατρο αυτό πρέπει να το πάρουμε στα σοβαρά. Οπως πρέπει επίσης να πάρουμε στα σοβαρά το πάνδημο αίτημα της αμείλικτης κάθαρσης όλων εκείνων που αποκαλύπτονται ως ενεχόμενοι σε «ύποπτες» ή «υπόγειες» συναλλαγές. Για να εξακολουθεί να έχει νόημα το θεατρικό δράμα, θα πρέπει το δημοκρατικό κοινό να μπορεί να πιστεύει ότι η κάθαρση δεν είναι μόνο δυνατή, αλλά και αναγκαία, ακόμη και εις πείσμα των δικονομικών κανόνων. Αλλιώς, σύντομα, μαζί με τους αυτοσχέδιους ηθοποιούς, τους παιγνιώδεις σκηνογράφους και τους αδέξιους συγγραφείς, θα αρχίζουν να εξαφανίζονται και οι αποχαυνωμένοι και απελπισμένοι θεατές. Ολο και πιο πολλοί εγκαταλείπουν ήδη αηδιασμένοι την αίθουσα. Εστω, λοιπόν, και χάριν εκείνων που εξακολουθούν να πιστεύουν ότι η πολιτική θα μπορούσε να είναι «αλλιώς», η σκηνή θα πρέπει να παραμένει στοιχειωδώς πειστική.