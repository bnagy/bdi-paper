Δεν είναι περίεργο ότι η «κοινή γνώμη» άγεται και φέρεται από τους αγγέλους της ηθικής και κοινωνικής καταστροφολογίας. Αυτός είναι άλλωστε και ο λυσιτελέστερος τρόπος ούτως ώστε η γνώμη να μπορεί να αναδεικνύεται σε «κοινή». Μετά λοιπόν από τα ναρκωτικά, τους λαθραίους Αλβανούς, το Χρηματιστήριο, τη «διαπλοκή» και τη μαύρη μαγεία, τα «φρουτάκια» και ο τζόγος προσέφεραν το τελευταίο έναυσμα για μια ανανεωμένη επιχείρηση ευαισθητοποίησης του κοινού σε σχέση με τα άγη που απειλούν το κοινό μας μέλλον. Δεν είναι λοιπόν τυχαίο ότι, στις γενικές της γραμμές, η προβαλλόμενη συμπτωματολογία είναι στερεότυπη: οικογένειες καταστρέφονται, αθώοι αυτοκτονούν, ορφανά πετιούνται στους πέντε δρόμους, η ηθική καταλύεται και ο κοινωνικός ιστός διαλύεται. Η πολιτεία πρέπει λοιπόν να λάβει αμέσως σύντονα μέτρα. Και φυσικά, έστω και αργά κατά τους επικριτές της, θα λάβει. Από ό,τι φαίνεται λοιπόν τα «φρουτάκια» θα απαγορευθούν, η ηθική θα λάμψει και ο νόμος θα εφαρμοσθεί επί δικαίους και αδίκους.
Παραμένει βέβαια ανοιχτό το ζήτημα του «νομίμου τζόγου». Δεν φαίνεται να υπάρχει αμφιβολία πως δεν απειλούνται τα καζίνα, τα ιπποδρόμια και τα κρατικά στοιχήματα που επί μονίμου βάσεως βομβαρδίζουν το τηλεοπτικό πανελλήνιο με φρούδες ελπίδες εύκολου κέρδους. Ακόμη λιγότερο κινδυνεύει ο μέσω της κινητής τηλεφωνίας και του Διαδικτύου οργανούμενος τζόγος. Αυτός θα μπορούσε να παταχθεί μόνο εφόσον οι εταιρείες υποχρεώνονταν να επιστρέψουν στους χαμένους ως «αχρεωστήτως καταβληθέντα» το σύνολο των ποσών που μεταβιβάστηκαν ηλεκτρονικά. Πράγμα αδιανόητο, αν σκεφτούμε ότι από αρχαιοτάτων χρόνων οι ετυμηγορίες των τυχερών παιχνιδιών θεωρούνταν «φυσικές ενοχές»: εκείνος που κέρδιζε δεν μπορούσε να απαιτήσει την πληρωμή του χρέους. Αν όμως ο χαμένος το πλήρωνε, το ποσό δεν επιστρεφόταν.
Γιατί εξάλλου θα έπρεπε να κάνουμε εμείς διαφορετικά από όλους τους άλλους; Πολλώ μάλλον που τα στοιχήματα προσφέρουν στην πολιτεία τα αναγκαία οικονομικά μέσα για την προώθηση ευγενών στόχων στους τομείς της παιδείας, του πολιτισμού και του αθλητισμού. Οταν λοιπόν πρόκειται για νόμιμες μορφές στοιχημάτων, το επιχείρημα πως κανείς δεν υποχρεώνει κανέναν να παίζει, να χρεώνεται ή να καταστρέφεται ακούγεται πειστικό. Πολλώ μάλλον που, στο μέτρο που το παιχνίδι διεξάγεται υπό την αυστηρή επίβλεψη των ελεγκτών του Δημοσίου, της αστυνομίας και των αρμοδίων εισαγγελέων, υπάρχουν όλες οι «εγγυήσεις» για την τήρηση των κανονισμών. Οι αμετανόητοι και παρωχημένοι καθαρολόγοι θα αντιτάξουν βέβαια ότι η επιχειρηματολογία αυτή είναι εκ προοιμίου σαθρή: ο τζόγος δεν είναι αποδοκιμαστέος επειδή κάποιοι πονηροί απατεώνες μπορεί να «κλέβουν» στο ζύγι της μπάλας της ρουλέτας, αλλά επειδή, αντιθέτως, όσο «τιμιότερο» είναι το παίγνιο τόσο βεβαιότερες είναι και οι μαθηματικές προδιαγραφές της εκμετάλλευσης της ευήθειας του κοινού. Στο μέτρο όμως που τα κέρδη είναι πάντα καλοδεχούμενα και κατευθύνονται σε καλή μεριά, η προφανής πολιτειακή «υποκρισία» δικαιώνεται εκ των πραγμάτων. Ολα γίνονται χάριν του πολιτισμού, των νέων κτλ.
Υπάρχει όμως και μια άλλη παράμετρος: παρ' όλο που εκ πρώτης όψεως τα κρατικά στοιχήματα φαίνεται να λειτουργούν σαν μηχανισμοί απόσπασης πόρων από τους κατά τεκμήριο ευήθεις χάριν των «πολλών», στην πραγματικότητα συμβαίνει ακριβώς το αντίθετο. Πρόκειται για απόσπαση ανταλλακτικών μέσων που διαφοροποιούνται σαφώς ως προς το κοινό που πλήττεται: οι πανηλίθιοι πληρώνουν πολλά, οι απλώς αμβλύνοες λιγότερα και οι νουνεχείς αρκούνται στο να πληρώνουν ψιχία για το πρωτοχρονιάτικο λαχείο που αγοράζουν «για το καλό». Στο μέτρο λοιπόν που, στατιστικά, οι περισσότεροι αμβλύνοες τζογαδόροι δεν ανήκουν στις προνομιούχες κοινωνικές κατηγορίες - οι οποίες μπορούν πάντα να επιλέγουν να ποντάρουν στα σίγουρα χαρτιά του ευρύτερου καπιταλιστικού παιχνιδιού -, είναι προφανές ότι με την έμμεση αυτή μορφή «φορολόγησης» επιτελείται μια επιπλέον ανακατανομή εισοδημάτων εις βάρος των αδυνάτων και των βλακών, με «θετικές» φυσικά προεκτάσεις στην αναπτυσσόμενη εθνική οικονομία.
Με τα δεδομένα αυτά λοιπόν, και αν ακόμη η εκμετάλλευση της ευήθειας μιας κατηγορίας πολιτών μπορεί να εμφανίζεται ως σημαντικός παράγων που επιτρέπει να ορθοποδήσουν τα μονίμως χειμαζόμενα δημόσια οικονομικά, άρα και να προαχθεί το κοινό συμφέρον, προκύπτει ένα ευρύτερο ηθικό και πολιτικό ζήτημα. Οταν τίθεται θέμα να προαχθούν τα δημόσια οικονομικά εις βάρος ειδικών κοινωνικών κατηγοριών οι οποίες «ενέχονται» για τη δυσπραγία τους, την εξαθλίωσή τους ή ακόμη και για την κοινωνική ή ηθική τους ελλειμματικότητα, πρέπει να ερωτηθεί ποια είναι τα όρια μέσα στα οποία πρέπει και επιτρέπεται να κινείται η προαγωγή του γενικού (δημοσιονομικού) συμφέροντος. Και όταν η εθνική οικονομία προάγεται μέσα από δραστηριότητες που θεωρούνται εν γένει βλαβερές, τίθεται το περαιτέρω ερώτημα της προβαλλόμενης σχέσης ανάμεσα στους σκοπούς και στα μέσα.
Η απάντηση στο ερώτημα αυτό δεν είναι βέβαια ούτε απλή ούτε γενική. Αν ήταν έτσι, το κράτος θα μπορούσε να επεκτείνει τις κερδοφόρες δραστηριότητές του εις βάρος των ανόητων, των άτυχων, των παράνομων και των απελπισμένων και προς άλλες, ακόμη πιο προσοδοφόρες, κατευθύνσεις. Θα ήταν, π.χ., κάλλιστα δυνατόν να οργανωθούν αυστηρά εποπτευόμενα νόμιμα δίκτυα πορνείας όπου αφενός θα τηρούνταν πλήρως οι προδιαγραφές της δημόσιας υγείας και αφετέρου θα περιορίζονταν δραστικά τα «ποσοστά» που κατακρατούν οι επιχειρηματίες μαστροποί, προς όφελος φυσικά των δύστυχων εκδιδομένων γυναικών. Θα μπορούσε ακόμη κανείς να σκεφθεί την περίπτωση μιας μεγάλης κρατικής επιχείρησης εμπορίας ναρκωτικών στο πλαίσιο της οποίας θα ελέγχονταν αυστηρότατα η «ποιότητα» και η κυκλοφορία όλων των προϊόντων έτσι ώστε μεταξύ των άλλων να προφυλάσσεται το κοινό από τις πιο επικίνδυνες μορφές νόθευσης. Θα ήταν, τέλος, νοητό να οργανωθεί ένα ελεγχόμενο και κανοναρχημένο δημόσιο σύστημα εμπορίας οργάνων με αυστηρούς ιατρικούς ελέγχους και με εγγυημένες και «δίκαιες» αντιπαροχές προς εκείνους που αναγκάζονται να πουλάνε τα νεφρά τους ή τα μάτια τους. Προφανώς λοιπόν η απάντηση σε τέτοια ερωτήματα δεν μπορεί να απορρέει από τις αρχές της αγοραίας λογικής. Τα κριτήρια είναι αναποφεύκτως συμβολικά και σε τελευταία ανάλυση αξιακά και μετα-πολιτικά.
Πολλώ μάλλον που ο κατάλογος των επί του παρόντος παράνομων και επικίνδυνων δραστηριοτήτων που θα ήταν δυνατόν να «αξιοποιηθούν» υπό την εύσχημη αιγίδα της πολιτείας δεν έχει όρια. Με λίγη φαντασία θα μπορούσαν να βρεθούν λυσιτελείς τρόποι για να εισπράττονται τεράστια ποσά μέσα από τον άμεσο έλεγχο άπειρων μορφών δραστηριοτήτων, οι οποίες, έστω υποκριτικά, θεωρείται πως θα έπρεπε «άλλως» να πατάσσονται. Και με αυτόν τον τρόπο ίσως θα λύνονταν μακροπροθέσμως πολλές από τις ηθικές και κοινωνικές αντιφάσεις μιας συμβίωσης, το κόστος της οποίας θα μπορούσε πλέον σε πολύ μεγάλο βαθμό να αναλαμβάνεται από τους ανόητους, τους απόκληρους, τους άτυχους ή ακόμη και τους εκκεντρικούς.
Αυτό όμως αφορά τους ίδιους τους πολίτες. Από την πλευρά της η πολιτεία είναι υπεύθυνη για να ορίζει τα όρια της σύννομης ελεύθερης συμπεριφοράς και να προσδιορίζει με αυστηρότητα τους όρους της ποινικής καταστολής. Ακόμη και για τον άκρατο φιλελευθερισμό, η έννομη πολιτεία δεν δικαιούται να νίπτει τις άμωμες χείρες της ως Πόντιος Πιλάτος. Και έτσι, προφανώς, ένα από τα λεπτότερα και πιο δυσεπίλυτα πολιτικά και ηθικά προβλήματα οποιασδήποτε υπεύθυνης πολιτείας συνίσταται στην εξισορρόπηση ανάμεσα στο αίτημα της πλήρους ανεκτικότητας σε σχέση με την ελευθερία των πολιτών και στο αίτημα της συντήρησης των τρεχουσών αξιακών προδιαγραφών. Στο σημείο αυτό δεν υπάρχουν προκατασκευασμένες συνταγές: τέτοια ζητήματα τίθενται και λύνονται με συνεχώς μεταβαλλόμενους όρους σε μια εξ ορισμού κινούμενη κοινωνική πραγματικότητα. Αυτή εξάλλου είναι η θεμελιώδης ηθική και παιδευτική λειτουργία της πολιτείας.
Υπό τους όρους αυτούς καθίσταται προφανές ότι η οποιαδήποτε γενική κριτηριολογία για το καλό και το κακό δεν μπορεί να έχει θέση. Είναι όμως επίσης προφανές ότι η στάση της πολιτείας οφείλει να προσδιορίζεται με βάση το θεμελιώδες «αξιακό δίλημμα» για το οποίο μιλήσαμε. Και εδώ ακριβώς εμφιλοχωρεί ο μείζων κίνδυνος που απειλείται από την παρεμβολή μιας πολιτειακής «υποκρισίας» η οποία επιχειρεί εκάστοτε να τάμει το ζήτημα με κριτήρια που ανάγονται σε δημοσιονομικά συμφέροντα. Πράγματι, η πολιτεία καλείται να σταθμίσει τους όρους υπό τους οποίους θα επιτρέπει ή θα πατάσσει την πορνεία, το κάπνισμα, το αλκοόλ, τα ναρκωτικά ή τον τζόγο. Αλλά για να μπορεί να αναλαμβάνει την ηθική της ευθύνη, δεν δικαιούται να επιχειρηματολογεί με γνώμονα τα δημοσιονομικά οφέλη που θα προκύψουν από τη λύση η οποία τελικώς θα προκριθεί. Η απάντηση στο ερώτημα αν οι κάθε λογής αποκλίνουσες, αυτοκαταστροφικές, ηλίθιες και απελπισμένες συμπεριφορές θα πρέπει ή όχι να γίνονται ανεκτές δεν επιτρέπεται ποτέ να προκύπτει από οικονομικές ή λειτουργικές σκοπιμότητες. Το τελευταίο οχυρό της δημοκρατικής κοινωνίας είναι η εμμονή στη συντήρηση της ιδέας ότι οι κανόνες της συμβίωσης θεσπίζονται χάριν όλων με γνώμονα την ευζωία όλων στο πλαίσιο ενός συστήματος σημασιών που είναι αξιακά αποδεκτό από όλους.