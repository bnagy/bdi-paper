Οι εργασιακές δομές αλλάζουν. Κανείς όμως δεν μπορεί να γνωρίζει αν, όπως ισχυρίζονται οι «αισιόδοξοι» ζηλωτές της τεχνολογικής προόδου, οι «θέσεις εργασίας» που θα δημιουργούνται μακροπροθέσμως θα είναι όλο και περισσότερες ή αν, αντιθέτως, όπως υπογραμμίζουν πολλοί από τους «απαισιόδοξους» κριτικούς στοχαστές, αγγίζουμε ραγδαία προς το «τέλος της εργασίας» και προς την ασυγκράτητη επέκταση της δομικής ανεργίας. Παρ' όλες τις μελέτες, έρευνες και αναλύσεις που πολλαπλασιάζονται μέρα με τη μέρα, το κεφαλαιώδες αυτό ζήτημα παραμένει εκκρεμές και επίμαχο. Και αυτό είναι ίσως φυσικό. Η τεχνολογική επανάσταση δεν έχει ακόμα ολοκληρώσει τον «κύκλο» των εφαρμογών της. Και έτσι οι εμπειρικές τεκμηριώσεις οι οποίες επιχειρούν να αποδείξουν την ύπαρξη μιας μοναδικής και ακαταμάχητης μακροσκοπικής τάσης που ισχύει για το σύνολο του εργασιακού δυναμικού είναι ακόμα ισχνές και αντιφατικές. Το τελικό αριθμητικό «ισοζύγιο» ανάμεσα στις νέες «θέσεις εργασίας» και σε εκείνες που εξαφανίζονται είναι λοιπόν προς το παρόν άγνωστο. Η μακροπρόθεσμη ικανότητα της αγοραίας κοινωνίας να «απορροφά» τις στρατιές των υποψήφιων εργαζομένων, που περιλαμβάνουν ένα ολοένα μεγαλύτερο ποσοστό γυναικών, παραμένει ως ανοικτό ερώτημα.
Πολλώ μάλλον που το μέλλον της εργασίας «εν γένει» δεν μπορεί ποτέ να προσδιορίζεται αποκλειστικά από τις τεχνολογικές εξελίξεις. Ως αναπόσταστο μέρος των ευρύτερων πολιτικών επιλογών, οι συγκεκριμένες εθνικές πολιτικές απασχόλησης των διαφόρων χωρών επηρεάζουν αποφασιστικά την εξέλιξη των μεγεθών. Ετσι το μεν «πρότυπο» των ΗΠΑ και της Βρετανίας εμφανίζει πολλές «νέες θέσεις» και χαμηλό δείκτη ανεργίας, αλλά χαρακτηρίζεται ταυτοχρόνως από τη θεαματική υποβάθμιση της εργασιακής ασφάλειας αλλά και της αμοιβής των εργαζομένων. Ανάμεσα, π.χ., στο 1973 και στο 1990, ο μέσος εβδομαδιαίος αμερικανικός μισθός έπεφτε από 327 σε 265 δολάρια σε σταθερές τιμές και συνεχίζει έκτοτε την πτωτική του πορεία. Αντίθετα, στις περισσότερες ευρωπαϊκές χώρες ακολουθήθηκε αντίθετη πολιτική. Οι κατακτήσεις του κοινωνικού κράτους εν πολλοίς συντηρούνται, αλλά οι ανοιγόμενες νέες «θέσεις» είναι ανεπαρκείς και η ανεργία βρίσκεται σε υψηλά επίπεδα. Τέλος, το κλυδωνιζόμενο ιαπωνικό πρότυπο επιχειρεί να συντηρήσει την ιδιότυπη «πατερναλιστική» εξασφάλιση των εργαζομένων στους κόλπους των ίδιων των επιχειρήσεων. Παρ' όλο λοιπόν που το ζήτημα δεν μπορεί να τίθεται με την απλουστευμένη μορφή μιας «επιλογής» ανάμεσα σε αυτά τα μοντέλα ­ που από πολλές απόψεις τείνουν άλλωστε να συγκλίνουν υπό την πίεση του διεθνούς ανταγωνισμού ­, το τι μέλλει γενέσθαι στις δεκαετίες που έρχονται παραμένει άγνωστο και πολιτικά «ανοικτό».
Αν το μέλλον της εργασίας ως «συνόλου θέσεων εργασίας» είναι άδηλο, η εξέλιξη της κοινωνικοεπαγγελματικής διαστρωμάτωσης στις νέες κοινωνίες της πληροφορίας παρουσιάζει αναμφισβήτητα κοινά χαρακτηριστικά. Είναι γεγονός ότι οι νέες τεχνολογίες επεκτείνονται πλέον με ταχύτατους ρυθμούς σε όλους τους τομείς παραγωγής. Η κλασική διάκριση ανάμεσα σε πρωτογενή, δευτερογενή και τριτογενή τομέα εμφανίζεται πλέον ως μειωμένης ερμηνευτικής εμβέλειας. Στο εξής η πληροφορική επανάσταση διατρέχει εγκάρσια ολόκληρη την κοινωνία επιβάλλοντας παντού την καινοφανή οργανωτική και οικονομοτεχνική της λογική. Με αυτή την έννοια, η σημαντικότερη ίσως αλλαγή δεν επικεντρώνεται στη μαζική διεύρυνση ενός νέου «τομέα» εις βάρος άλλων, αλλά αναφέρεται στη «γενική» μορφή των αναδυομένων εισοδηματικών και συμβολικών ιεραρχιών. Ανεξάρτητα λοιπόν από το «πόσες» θα είναι οι νέες θέσεις εργασίας, τίθεται το ερώτημα «ποιες» θα είναι αυτές, ποια δηλαδή θα είναι η σύνθεση του εργατικού δυναμικού.
Ετσι, σε όλες τις ανεπτυγμένες χώρες, παρατηρούμε μια διπλή διαδικασία: από τη μια μεριά διογκώνονται θεαματικά οι «ανώτερες» κοινωνικές κατηγορίες των εφοδιασμένων με ειδικές γνώσεις τεχνικών, μηχανικών, τεχνοκρατών, ερευνητών, επιστημόνων, νομικών και μάνατζερ, οι οποίοι, είτε ως μισθωτοί είτε ως ελεύθεροι επαγγελματίες, αναλαμβάνουν να προγραμματίσουν, να κατευθύνουν ή να διαχειρίζονται τη νέα παγκοσμιοποιημένη καπιταλιστική οικονομία. Ταυτοχρόνως όμως παγιώνονται επίσης και οι «κατώτατες» θέσεις των εντελώς ανειδίκευτων, χειρωνακτών, ευκαιριακών και εύκολα αντικαταστατών εργαζομένων που βρίσκονται στις παρυφές της «μη απασχολησιμότητας».
Γενικό «δομικό» λοιπόν χαρακτηριστικό των τρεχουσών εξελίξεων σε όλες τις ανεπτυγμένες χώρες είναι η διόγκωση των δύο άκρων της κοινωνικής ιεραρχίας που «απέχουν» όλο και περισσότερο μεταξύ τους. Ενώ το εισόδημα των ανώτερων κατηγοριών μεγαλώνει συνεχώς, οι κοινωνικοί πόροι που διατίθενται στους απόκληρους μειώνονται ανάλογα. Στο πλαίσιο δε αυτ, φαίνεται να απισχναίνονται σε σχετικούς όρους οι «μικρομεσαίες» κατηγορίες των ειδικευμένων εργατών και μικροϋπαλλήλων που αποτελούσαν μέχρι πρόσφατα την αριθμητικά και πολιτικά σημαντικότερη κοινωνική κατηγορία. Η «παρακμή» του φορντικού προτύπου εργασιακής οργάνωσης, παρακμή που χαρακτηρίζει κατά κύριο λόγο τη βιομηχανική παραγωγή, αλλά επεκτείνεται ταχύτατα και στις υπηρεσίες, στις τράπεζες και στα γραφεία, εκφράζεται ακριβώς με τη συνεχή υποβάθμιση των κατηγοριών αυτών που υφίστανται την αδυσώπητη πίεση των τεχνολογικών καινοτομιών.
Στη θέση λοιπόν της προαιώνιας «πυραμίδας» που εικονογραφούσε τις κοινωνικές ιεραρχίες, τόσο στους κόλπους των οργανώσεων όσο και στο σύνολο της κοινωνίας, αρχίζει να διαγράφεται μια άλλη εικόνα που τείνει να μοιάζει με το σχήμα του αριθμού «οκτώ». Ενός οκτώ που το συμπαγές και πεπλατυσμένο κάτω μέρος του απολήγει σε μια «στενή» σχετικά αλλά και «μακριά» «μέση», πάνω από την οποία δομείται το ευρύ και εύρωστο σύστημα των ιεραρχημένων προνομιούχων. Ετσι, ενώ οι εισοδηματικές και συμβολικές διαφορές ανάμεσα στα δύο άνισα μέρη του διακοπτόμενου πλέον κοινωνικού συνεχούς αυξάνονται ακατάπαυστα, οι ογκώδεις στο παρελθόν ενδιάμεσες κατηγορίες τείνουν βαθμιαία ­ βοηθούντων και μηχανισμών τύπου χρηματιστηρίου που ανακατανέμουν συνεχώς τα εισοδήματα ­ να κινούνται είτε προς τα πάνω είτε προς τα κάτω. Ετσι περίπου μοιάζει να διαγράφεται η νέα κοινωνία των «δύο τρίτων».
Πράγματι, υπολογίζεται ότι σε όλες τις μεγάλες χώρες οι παγιωμένες, καθηλωμένες και μη ανελίξιμες «κατώτερες» κατηγορίες εκπροσωπούν κάτι ανάμεσα στο ένα τέταρτο και στο 40% του ενεργού πληθυσμού. Παραδόξως λοιπόν, από την άποψη αυτή, ξαναγυρνάμε σε φαινόμενα που θυμίζουν προκαπιταλιστικές εποχές. Τα διαφαινόμενα ποσοστά των νέων απόκληρων συμπίπτουν ακριβώς με τα ποσοστά των δούλων που, σύμφωνα με τον Moses Finley, χαρακτήριζαν όλες τις δουλοκτητικές κοινωνίες, τόσο της αρχαιότητας όσο και των νεότερων χρόνων: στην Ελλάδα και στη Ρώμη αλλά και στον Νέο Κόσμο οι δούλοι ήταν πάντα πολύ λιγότεροι από τους μη δούλους.
Οι πολιτικές προεκτάσεις αυτής της ιστορικής σύμπτωσης είναι σημαντικές. Οταν οι αποδιοπομπαίοι παραμένουν «δομικά» πολύ πιο ολιγάριθμοι από τους «άλλους», είναι πιθανότατο ότι το σύστημα θα είναι πολύ δύσκολο να ανατραπεί μέσα από εσωτερικές συγκρούσεις. Και με αυτή την έννοια, οι νέες κοινωνίες εμφανίζονται δομικά σταθερές. Ενώ η ταχεία προλεταριοποίηση της εποχής του βιομηχανικού καπιταλισμού είχε οδηγήσει στην κατασκευή μιας χαρακτηριστικά πυραμιδοειδούς κοινωνίας, η οποία και γεννούσε την ελπίδα της επανάστασης, εφεξής οι νέες κοινωνικές πλειονότητες που διαγράφονται φαίνεται να καθηλώνουν τις κοινωνικές σχέσεις στο status quo. Μολονότι λοιπόν βέβαια το τρέχον πρότυπο της καπιταλιστικής ανάπτυξης δεν ευνοεί ολόκληρη την κοινωνία, μπορεί να εμφανίζεται ως οικονομικά ευεργετικό για ένα πολύ σημαντικό της μέρος. Το αναπάντητο μέχρι σήμερα ερώτημα που έθεσε ο Μαρξ ως προς τους λόγους που καθιστούν δυνατή τη δημοκρατική αναπαραγωγή ενός συστήματος ανισότητας και εκμετάλλευσης των πολλών από τους λίγους φαίνεται πως απαντιέται, έστω προσωρινά, από την τρέχουσα δομική αλλοίωση της κοινωνικής διαστρωμάτωσης.
Η νέα αυτή κοινωνική ιεραρχία αντιστοιχεί απολύτως προς την ιεραρχία της γνώσης. Πράγματι, από τη στιγμή που η κοινωνική γνώση αναδεικνύεται σε «πράγμα» και σε θεμελιώδη ανταλλακτική αξία, μια αξία η οποία συνδέεται πλέον με το συγκεκριμένο άτομο που τη φέρει κατ' αποκλειστικότητα ως νόμιμος ιδιοκτήτης της, οι «γνωσιακές συναλλαγές» που διεξάγονται στην ελεύθερη «γνωσιακή αγορά» είναι και εκείνες που προδικάζουν σε μεγάλο βαθμό τον καταμερισμό της εργασίας και των ρόλων ανάμεσα στους άνισα προικισμένους φορείς. Εναν καταμερισμό που επειδή ακριβώς μπορεί να κρύβει την αύξουσα ανισότητα και τις νέες μορφές εκμετάλλευσης πίσω από την επίφαση μιας «αντικειμενικής» γνωσιακής αξιοκρατίας εμφανίζεται ηθικά άμωμος και λειτουργικά δικαιωμένος.
Πολλώ μάλλον που η Γνώση αντιδιαστέλλεται προς το Κεφάλαιο από μια συμβολικά κρίσιμη άποψη. Το μεν Κεφάλαιο εκφράζεται με ταυτόσημες κοινωνικές σχέσεις ανεξάρτητα από το «επίπεδο» της οικονομικής του λειτουργίας. Παρ' όλες τις τεράστιες διαφορές τους, οι μεγάλες επιχειρήσεις και ο μικροεπιχειρηματίας που έχει έναν μόνο μισθωτό διατηρούν παρόμοιες σχέσεις με την εξαρτημένη εργασία. Και έτσι η χίμαιρα της μετατροπής του μικρού σε μεγάλο παραμένει ζωντανή. Αντίθετα, το «γνωσιακό κεφάλαιο» δεν μπορεί να λειτουργήσει ενεργά ως αυτόνομος συντελεστής παραγωγής παρά μόνο από ένα «επίπεδο» και πάνω, και για όσο καιρό η συγκεκριμένη γνώση μπορεί να πωλείται ως εν σχετική στενότητι εμπόρευμα. Γι' αυτό ακριβώς και δεν μπορεί να «συσσωρεύεται» όπως το κατά κυριολεξία κεφάλαιο. Η ατομοπαγής «μικρή» και «μεσαία» γνώση δεν μπορεί ποτέ να μετατραπεί σε υψηλή γνώση από μόνη της. Η κοινωνία της πληροφορίας δεν «χρειάζεται» και δεν «αγοράζει» την εργασιακή δύναμη όσων δεν έχουν παρά τις «γενικές» ή «μέτριες» εκείνες γνώσεις οι οποίες εμφανίζονται σε διάχυτη υπερπροσφορά. Αλλωστε οι λειτουργίες που αντιστοιχούν στις γνώσεις αυτές είναι ακριβώς αυτές που μπορεί εύκολα να αντικατασταθούν, να αυτοματοποιηθούν και εν τέλει να εξαφανισθούν, όπως συνέβη στους αλήστου μνήμης λεμβούχους. Οι μη εξειδικεύσιμοι θα αποκλειστούν και θα εξοβελιστούν. Οσο αναπτύσσεται η τεχνολογία τόσο και θα καθίστανται «υπεράριθμες» οι στρατιές των ειδικευμένων εργατών, των υπαλλήλων γραφείου, των γραφέων, των χειριστών ταμειακών μηχανών, των λογιστών και αναρίθμητων άλλων «επαγγελμάτων» που αποτελούσαν μέχρι τώρα τις συμπαγείς μάζες της συγκροτημένης εργατικής τάξης και των εργαζομένων στις υπηρεσίες.
Οι μόνες ίσως μορφές «τριτογενών» δραστηριοτήτων που αντιστοιχούν σε πολλαπλασιαζόμενες ανάγκες είναι εκείνες που αναφέρονται στην εξυπηρέτηση των εξ ορισμού απεριόριστα επεκτάσιμων δημοσίων αγαθών και υπηρεσιών όπως η υγεία, η εκπαίδευση, η περίθαλψη, η προστασία του περιβάλλοντος κτλ. Η περαιτέρω ενίσχυση των «θέσεων» αυτών προσκρούει όμως στο γεγονός ότι οργανώνονται συνήθως έμμεσα ή άμεσα εκτός αγοράς υπό την αιγίδα και ευθύνη του Κράτους. Και έτσι, υπό το καθεστώς της τρέχουσας ορθοδοξίας που επιτάσσει τον περιορισμό των δημοσίων δαπανών, φαίνεται απίθανο να διευρυνθούν περαιτέρω οι τομείς αυτοί. Ευλόγως λοιπόν, με την εξαίρεση των εκπαιδευτικών υπηρεσιών που απαιτούνται στο πλαίσιο της ανάπτυξης των κοινωνιών της πληροφορίας, εκείνες που στοχεύουν στην ανάπτυξη των λοιπών δημοσίων αγαθών είτε βρίσκονται σε στασιμότητα είτε αναπτύσσονται με βραδείς ρυθμούς.
Ταυτοχρόνως όμως διατηρείται και ενισχύεται η ζήτηση για εντελώς ανειδίκευτες μορφές δραστηριότητας. Ευλόγως, η πύκνωση των ανώτερων στρωμάτων πολλαπλασιάζει τις «ανάγκες» για εποχικές και συνήθως εξοντωτικές προσωπικές υπηρεσίες, καθαρισμό, επισκευές, ατομικό ευπρεπισμό, ψυχαγωγία, τουρισμό και ψυχαγωγία, ακόμη και πορνεία. Αν προσθέσουμε εκείνους που εργάζονται σε διάφορες ευκαιριακές υπεργολαβίες ή σε φασόν καθώς και τους σποραδικά απασχολουμένους στο μικρεμπόριο, είναι λοιπόν σαφές ότι οι νέοι απόκληροι δεν θα είναι πια οι συρρικνούμενοι βιομηχανικοί εργάτες. Θα είναι εκείνοι που στερούμενοι οποιασδήποτε ειδικής γνώσης καταφεύγουν σε οποιαδήποτε εργασία και ανέχονται οποιονδήποτε προσωπικό εξευτελισμό προκειμένου απλώς να επιζήσουν σε μια κοινωνία που δεν χρειάζεται πλέον να εκμεταλλεύεται τη φυσική ρώμη και αντοχή. Οι νέοι «δούλοι» αναγκάζονται να πουλάνε τη διαθεσιμότητά τους, την ευλυγισία τους και την εσωτερικευμένη πλέον δουλοπρέπειά τους στους κατόχους όχι μόνο του κεφαλαίου αλλά και της γνώσης.
Ετσι οι νέες ιεραρχίες της αλλοτριώσιμης, εμπορευματοποιήσιμης και αξιοποιήσιμης γνώσης είναι λοιπόν και εκείνες που εξηγούν σε μεγάλο μέρος τις νέες μορφές καταμερισμού της εργασίας. Το συμπέρασμα είναι αμείλικτο: είτε επικρατήσουν οι «αμερικανικές» μορφές που ωθούν προς την αύξουσα ελαστικοποίηση μιας έωλης εργασίας είτε πρυτανεύσουν οι «ευρωπαϊκές» μορφές που αντιμετωπίζουν το φάσμα μιας έμμονης ανεργίας, οι τεχνολογικές εξελίξεις τείνουν να δημιουργήσουν τις προϋποθέσεις μιας νέας κοινωνικής και επαγγελματικής ιεραρχίας της γνώσης που θα επιμηκύνει τα κοινωνικά συνεχή και θα οξύνει τις κοινωνικές ανισότητες. Με αυτή δε ακριβώς την έννοια, τα νέα προβλήματα που τίθενται δεν μπορεί να λυθούν ούτε με μιαν έστω επιτυχημένη «πολιτική της απασχόλησης» ούτε με μιαν απλή «απελευθέρωση» της αγοράς εργασίας. Το νέο «κοινωνικό ζήτημα» των μεταβιομηχανικών κοινωνιών της πληροφορίας δεν εντοπίζεται απλώς στην άμβλυνση των «ποσοτικών» συνεπειών της αγοραίας καπιταλιστικής οργάνωσης της οικονομίας, αλλά οφείλει να επικεντρωθεί στην αντιμετώπιση των προεκτάσεων ενός καταμερισμού της εργασίας και της γνώσης που φαίνεται να οδηγεί νομοτελειακά σε νέες μορφές «υπο-εργασίας».
Εδώ λοιπόν ακριβώς έγκειται η μακροπρόθεσμη ηθική και πολιτική ευθύνη του Κοινωνικού Κράτους. Δεν αρκεί να υπάρξουν παρεμβάσεις για να εξασφαλισθεί απασχόληση για όλους, ούτε να παρέχεται προστασία, ασφάλεια και κάποιο υποτυπώδες εισόδημα σε εκείνους που δεν βρίσκουν δουλειά. Πολύ σημαντικότερο ίσως, και πολύ πιο δυσεπίλυτο μακροπρόθεσμα, είναι το πρόβλημα που τίθεται γύρω από την «ποιότητα» και τους όρους των «θέσεων εργασίας» που εφεξής θα προσφέρονται. Πέρα από την απασχόληση, πέρα από την εξασφάλιση ενός ελαχίστου επιβίωσης, πέρα από τα δίχτυα ασφαλείας, οι κοινωνίες έχουν την απαρέγκλιτη ηθική υποχρέωση να βρουν τρόπους να περιορίσουν δραστικά τις ιλιγγιώδεις ανισότητες της γνώσης και των εισοδηματικών και επαγγελματικών προοπτικών. Η δημοκρατία δεν μπορεί να αρκείται στην εξασφάλιση του ελαχίστου, αλλά πρέπει να εγγυάται σε όλους μια ισοδύναμη εργασιακή και κοινωνική αξιοπρέπεια. Και αυτό είναι εντελώς αδύνατον να επιτευχθεί δίχως μια διαρκή μακρόπνοη, προοδευτική και εξ υποθέσεως «αντιοικονομική» ανακατανομή όχι μόνον του εισοδήματος αλλά και όλων των κοινωνικών αξιών.