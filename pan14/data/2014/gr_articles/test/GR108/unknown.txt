Παλεύοντας και επικρατώντας οι ιδέες φτιάνουν την Ιστορία. Στο όνομά τους ξυπνούν, κινούνται ή και αποκοιμούνται οι μάζες, δημιουργούνται και παγιώνονται οι θεσμοί, στεριώνουν και ανατρέπονται οι κοινωνικές δομές. Πάντοτε το κυρίαρχο «πνεύμα της εποχής», το Zeitgeist, εκφράζεται μέσα από ιδέες, λέξεις και συνθήματα που καλούνται να συνοψίσουν ένα ευρύτερο και σύνθετο σύστημα αξιών και αναπαραστάσεων και να σηματοδοτήσουν ό,τι «καλό», «δίκαιο» και «έλλογο» θεμελιώνει την κοινωνική ενότητα. Και έτσι μέσα από τις ίδιες αυτές λέξεις φωτίζονται και οι τρέχουσες μορφές άσκησης και νομιμοποίησης της κοινωνικής εξουσίας. Το ηθικό και γνωσιακό κύρος των κυρίαρχων ιδεών συμβαδίζει και αλληλενεργεί με την ισχύ, την ανθεκτικότητα και τη στρατηγική εμβέλεια των εξουσιαστικών πρακτικών που παράγονται και αναπαράγονται αενάως.
Κάτι τέτοιο συνέβη με τον χριστιανισμό, με τον φιλελευθερισμό και με τον σοσιαλισμό. Και το ίδιο ισχύει σε σχέση με την ιδέα του «κοινωνικού κράτους», τη θεσμική απόληξη και ιδεολογική αποκορύφωση της «σοσιαλδημοκρατικής συναίνεσης» που επικράτησε στη Δύση μετά τον Β' Παγκόσμιο Πόλεμο.
Εξερχόμενες από τον πόλεμο οι δημοκρατικές κοινωνίες ένιωθαν αναγκασμένες να εγκύψουν στις άμεσες ανάγκες του ατόμου και του πολίτη. Τα αιτήματα της αδελφότητας, της ισότητας, της αλληλεγγύης και της κοινωνικής δικαιοσύνης επανέρχονταν ακάθεκτα στο πολιτικό προσκήνιο υποσκάπτοντας εκ πρώτης όψεως την αδιαφιλονίκητη εξουσία του κεφαλαίου. Ολοι λοιπόν οι όροι συνέντρεχαν ώστε οι επερχόμενες πολιτικές διαμάχες και συγκρούσεις να επικεντρωθούν γύρω από το ζήτημα αν η ιστορική δυναμική του κοινωνικού κράτους θα «διευρυνόταν» και θα «βάθαινε» ακόμη πιο πολύ ή αν, αντιθέτως, οι επαπειλούμενες «ρωγμές» στο κατεστημένο σύστημα της καπιταλιστικής εξουσίας θα μπορούσαν να καλυφθούν. Ολα όμως έδειχναν ότι η αισιοδοξία των αρχιτεκτόνων της κοινωνικής αλληλεγγύης θα δικαιωνόταν. Αργά αλλά σταθερά οι δυτικές κοινωνίες φαίνονταν να βαδίζουν προς μια «πρόοδο» που για πρώτη φορά στην Ιστορία θα αφορούσε όλα δίχως εξαίρεση τα μέλη τους.
Πράγματι εφεξής ο περί εξουσίας λόγος δεν φαινόταν να είναι πλέον σε θέση να επιφέρει τα νομιμοποιητικά του αποτελέσματα παρά μόνον υπό τον όρον ότι οι οργανωμένες πολιτικές κοινωνίες θα νοούνται, θα λειτουργούν και θα εκφράζονται ως ακέραια και αδιαίρετα «ποιμαντικά» σύνολα. Μαζί με την ατομική ελευθερία έπρεπε να θεραπευθεί και η κοινωνική ισότητα, ενώπιον όχι μόνο των νόμων αλλά και των ευκαιριών και των κινδύνων. Η συλλογική δράση καλείται λοιπόν εφεξής να φροντίζει και να αναφέρεται ταυτοχρόνως στις τύχες όλων και του καθενός χωριστά, omnes et singulatim, κατά την έκφραση του Michel Foucault. Αντίθετα από ό,τι συνέβαινε στο άμεσο παρελθόν, το νέο κοινωνικό κράτος δεν μπορούσε πια να αναφέρεται απλώς σε αδιάφορους, άψυχους και πλασματικούς υπηκόους και πολίτες, σε αφηρημένους φορείς βουλήσεων και τυπικών δικαιωμάτων και υποχρεώσεων. Υποχρεώθηκε να αποτείνεται σε όλους τους ζωντανούς και αβέβαιους ανθρώπους με σάρκα, οστά και ιδρώτα.
Στο πλαίσιο αυτό λοιπόν ο άκρατος φιλελευθερισμός φαινόταν να λειαίνεται και να τιθασεύεται μέσα από την επεξεργασία ενός νέου σώματος αξιακών κανονισμών που επιλαμβάνονταν όλων των καίριων προβλημάτων και αβεβαιοτήτων της καθημερινής ζωής. Ολο και περιπλοκότερες οι «ρυθμίσεις» και τα αξιακά προτάγματα των κοινωνικών κρατών είχαν πια ως ρητό αντικείμενο όχι μόνο την επιβίωση αλλά και τη στοιχειώδη ικανοποίηση των άμεσων αναγκών των ανθρώπων από τη γέννηση ως τον θάνατό τους. Η εκπαίδευση, η εργασία, το εισόδημα, η υγεία, η περίθαλψη, η προστασία από τα χαλεπά της συμφοράς ή της κακοτυχίας αναδείχθηκαν σε ευρύτατα πεδία παρέμβασης και ρύθμισης μέσα από εξονυχιστικά προδιαγραφόμενους και πολιτικά διαπραγματεύσιμους κανονισμούς.
Υπό τους όρους αυτούς οι νέες αξιακές προδιαγραφές εκφράστηκαν κατ' ανάγκην με περιορισμούς της απεριόριστης εξουσίας του κεφαλαίου. Οι οικονομικές και εργασιακές σχέσεις υπάγονταν όλο και περισσότερο σε αυστηρές κανονιστικές κωδικοποιήσεις που επιχειρούνταν υπό την ευθύνη και τον έλεγχο της κρατικής εξουσίας. Και έτσι για πρώτη φορά στην Ιστορία το θεμελιώδες ζήτημα της διανομής του κοινωνικού προϊόντος ανάμεσα στους ως τότε απόκληρους άμεσους παραγωγούς και στους προνομιούχους εξουσιαστές αναδείχθηκε σε θεμελιώδες επίμαχο αντικείμενο πολιτικής διαπραγμάτευσης. Η «κορπορατιστική συναίνεση» ως θεσμοποιημένη διαδικασία επίλυσης των αντιθέσεων ανάμεσα στα οργανωμένα κοινωνικά σώματα και στις τάξεις υπήρξε κεντρικό σημείο των νέων πολιτειακών προδιαγραφών. Και με αυτή την έννοια οι «εν μέρει» ελεγχόμενες και προγραμματιζόμενες «μεικτές οικονομίες» αντιστοιχούσαν σε μιαν αύξουσα ηθικοποίηση του πολιτικού λόγου. Μολονότι λογικά άλυτο, το ζήτημα της επίλυσης της έρπουσας αντίφασης ανάμεσα στην τυφλή αγοραία ρύθμιση και στη συνειδητή ηθικοπολιτική «επιρ-ρύθμιση» αναδείχθηκε στο κατ' εξοχήν πολιτικό και αξιακό διακύβευμα. Παρ' όλη λοιπόν την εγγενή κανονιστική αστάθεια που χαρακτήριζε ένα κοινωνικό κράτος το οποίο επιχειρούσε να συμβιβάσει τα ασυμβίβαστα, οι κύβοι της Ιστορίας φαίνονταν να έχουν ριφθεί: νομοτελειακά τα πράγματα φαίνονταν να εξελίσσονται προς την κατεύθυνση της συνεχούς ενίσχυσης και διεύρυνσης μιας «επιεικούς» κοινωνικής εξουσίας που μπορούσε να συνδυάζει τις θεμελιώδεις αξιακές αφετηρίες της αλληλεγγύης και της δικαιοσύνης με τον αυστηρό δικαιωματοκρατικό δημοκρατικό φιλελευθερισμό του κράτους δικαίου.
Το κεφάλαιο είχε φυσικά αντίθετη άποψη. Αλλά τουλάχιστον στην πρώτη φάση η νεοφιλελεύθερη αντεπίθεση που επιχειρήθηκε στο όνομα του κέρδους δεν φαινόταν να έχει πολλά περιθώρια ανατροπής του νέου κυρίαρχου παραδείγματος. Ακόμη μία φορά όμως η πανούργα Ιστορία απέδειξε την ελλοχεύουσα ικανότητά της να διαψεύδει όλους τους προφήτες. Μέσα σε 20 μόνο χρόνια ολόκληρο το νοηματικό και κανονιστικό σύστημα αναφορών της σοσιαλδημοκρατικής συναίνεσης άρχισε να κλυδωνίζεται. Ο ιστορικός συμβιβασμός ανάμεσα στο κεφάλαιο και στην εργασία κατέρρευσε. Στη θέση της κοινωνικής δικαιοσύνης, της αλληλεγγύης και της αέναης πολιτικής διαπραγμάτευσης επανήλθαν οι αδυσώπητες αφετηριακές προδιαγραφές του άκρατου φιλελευθερισμού. Μέσα σε ελάχιστα χρόνια το εύπλαστο κοινωνικό φαντασιακό κατακλύστηκε από τις οικουμενικής πλέον εμβέλειας ιδέες της μεγιστοποιημένης ανάπτυξης, της ανταγωνιστικότητας, της παραγωγικότητας, της κινητικότητας και της ευλυγισίας ­ όλα αυτά υπό την φετιχοποιημένη επιδιαιτησία της αγοραίας ετυμηγορίας. Το πλάσμα της τεχνικής «ουδετερότητας» των κοινωνικών αποφάσεων ξανάμπαινε λοιπόν στη θέση του. Και έτσι, και αν ακόμη η ιδέα του κοινωνικού κράτους δεν έχει ακόμη εντελώς εκπνεύσει, εμφανίζεται εφεξής ως υποτεταγμένη, υποτελής και υπολειμματική.
Το νομιμοποιητικό κενό βέβαια παρέμενε. Η ιστορική στροφή και μεταστροφή των πολιτικών και των ιδεών έπρεπε να εξηγηθεί και να νομιμοποιηθεί. Οι νέες εξελίξεις θα πρέπει να εμφανισθούν όχι μόνο ως «λογικές» και γενικώς «ευνοϊκές» αλλά και ως «αναπότρεπτες», άρα και «αναγκαίες». Αυτή ακριβώς είναι η μεγίστη των υπηρεσιών που προσέφερε η λεγομένη «παγκοσμιοποίηση». Οι επικλήσεις της τεχνολογικής εξέλιξης και της «ιστορικής αναγκαιότητας» θα υποκατασταθούν στις αναφορές στο κοινωνικά και πολιτικά ευκταίο.
Εδώ ακριβώς εντοπίζεται η πανουργία του τρέχοντος πολιτικού λόγου ο οποίος αποσιωπά συστηματικά το γεγονός ότι προτού εξελιχθεί σε μη διαπραγματεύσιμη «πραγματικότητα» η παγκοσμιοποίηση υπήρξε το αντικείμενο εσκεμμένης εξουσιαστικής στρατηγικής. Η οικουμενική πειθώ του παγκοσμιοποιημένου λόγου θεμελιώνεται κατά κύριο λόγο στο «αντικειμενικό γεγονός» της διεθνοποίησης των συναλλαγών, της λειτουργίας των παγκόσμιων χρηματιστηριακών αγορών και της ταχύτητας διείσδυσης των οικουμενικών επικοινωνιακών δικτύων.
Στην πραγματικότητα, όμως, όσο και αν ενδεχομένως τα φαινόμενα αυτά είναι νέα ­ και δεν είναι πάντα νέα ­, δεν μπορούν να αποκτήσουν το ειδοποιό τους νόημα παρά ως αντικείμενα των νέων εσκεμμένων στρατηγικών επιδιώξεων και των αντίστοιχων εξουσιαστικών πρακτικών. Αν η «παγκοσμιοποίηση» σηματοδοτεί κάτι το καινοφανές, αυτό δεν συνίσταται στις τεχνολογικές ή οικονομικές προδιαγραφές της αλλά στις μορφές εξουσιαστικής δράσης που την επέβαλαν προδικάζοντας τα αποτελέσματά της. Προτού εμφανισθεί ως ανεπίστρεπτο «δεδομένο» η παγκοσμιοποίηση υπήρξε λόγος, ενσωματώθηκε σε θεσμούς και προωθήθηκε από συμφέροντα και εξουσίες. Προβάλλοντας, λοιπόν, προσχηματικά ή μη, τον φετιχισμό μιας νέας αδυσώπητης «πραγματικότητας» που προγραμμάτισαν συστηματικά οι ίδιοι, οι εξουσιαστές της χθες εφηύραν απλώς τα νέα επιχειρήματα και εκκόλαψαν τα νέα συνθήματα που αντιστοιχούσαν στις διευρυνόμενες στρατηγικές τους επιδιώξεις. Και προς το παρόν το εγχείρημα φαίνεται να έχει επιτύχει ελλείψει επαρκών αντιστάσεων.
Πράγματι ποτέ το νέο δεν έρχεται από μόνο του. Η διαδικασία της επιβολής και διεύρυνσης των εξουσιών είναι πάντα συγκρουσιακή και αποτελεί το αντικείμενο μιας συστηματικής δράσης που στοχεύει να επηρεάσει και να καθυποτάξει όλες τις δυνατές και πιθανές δράσεις των άλλων. Η εξουσία ασκείται πάντα σε ένα πεδίο ενδεχομενισμού όπου εισέρχονται οι αναμενόμενες επιλογές εκείνων στους οποίους αποτείνεται. Και στο σημείο αυτό εντοπίζεται η πρωτόφαντη εξουσιαστική αποτελεσματικότητα του ύστερου καπιταλισμού ο οποίος έχει κατορθώσει να επιβάλει και ταυτοχρόνως να εκλογικεύσει τη νέα «παγκοσμιοποιημένη» τάξη που αναδύεται. Μια τάξη που δομείται όχι μέσω της διατύπωσης νέων κανόνων αλλά μέσω της ολοσχερούς αποδυνάμωσης και υπέρβασης των παλαιών.
Και ακριβώς εδώ υπεισέρχεται το δραματικά «νέο» στοιχείο: το κοινωνικό κράτος-ποιμένας ασκούσε τις ρυθμιστικές εξουσίες του ευθέως μέσω αξιακών αποφάνσεων, νόμων, κανόνων και εννόμων διαδικασιών τις οποίες αποκρυστάλλωνε μέσα στους ίδιους τους κόλπους του. Η αξιακή αυτή διάσταση προσέφερε στο ποιμαντικό κοινωνικό κράτος την οικουμενική ηθική του θεμελίωση. Και αυτός ακριβώς είναι και ο λόγος για τον οποίον το κοινωνικό κράτος δεν αντιμετωπίστηκε με την επί μέρους αναδιαπραγμάτευση των κανόνων αλλά με μιαν επιχείρηση καθολικής υπέρβασής του. Οι νέες παγκοσμιοποιημένες εξουσίες δεν ασκούν ευθέως τη δύναμή τους μέσω νέων ευνοϊκών κρατικών ρυθμίσεων αλλά μέσω μιας πλήρους απορρύθμισης του κανονιστικού συστήματος. Οι στρατηγικές του κεφαλαίου αναπτύσσονται εφεξής εμμέσως, μέσα από τη συστηματική ανάπτυξη νέων και κατ' επίφασιν εξω-πολιτικών, εξω-θεσμικών και μετα-κανονιστικών μεθόδων επηρεασμού της συμπεριφοράς των κοινωνικών υποκειμένων.
Ετσι βασική προϋπόθεση των παγκοσμιοποιημένων εξουσιών είναι η αποδυνάμωση της κανονιστικής εμβέλειας των επικρατειακά οριζομένων αξιακών συστημάτων. Μολονότι τα εθνικά κράτη εξακολουθούν να έχουν το τυπικό μονοπώλιο τόσο της έννομης βίας όσο και της πολιτικής νομιμοποίησης, η άσκηση των πραγματικών εξουσιών μετατίθεται σε ένα υπερεπικρατειακό πεδίο που βρίσκεται πέραν της έννομης βίας αλλά και πέραν της ίδιας της ανάγκης για πολιτική νομιμοποίηση.
Η κύρια συνέπεια της παγκοσμιοποίησης είναι η κανονιστική, άρα και πολιτική «χειραφέτηση» των φορέων της οικονομικής εξουσίας, δηλαδή η ακάθεκτη επάνοδος στην προφιλελεύθερη ωμότητά τους. Γεγονός που συνεπάγεται τη ραγδαία μεταβολή των τρεχουσών τεχνικών και μεθόδων και μάλιστα από πολλές απόψεις. Από τη μια μεριά, η άσκηση της εξουσίας δεν αρκείται στις δοκιμασμένες μορφές της άμεσης επίσημης βίας, της έννομης απειλής και της αστυνομικής καταστολής. Εφεξής οι υπερεθνικές και «μετα-κανονιστικές» εξουσίες προωθούν τις παγκόσμιες στρατηγικές τους επιδιώξεις επεξεργαζόμενες «αντικειμενικές» ιδεολογικές και ψυχοκοινωνικές τεχνικές και απευθύνονται στη δημιουργία οικονομικών κινήτρων, στην παγίωση αντικινήτρων, στη διάνοιξη των πεδίων της επιχειρησιακής αυθαιρεσίας και στη δρομολόγηση κανόνων συμπεριφοράς που δεν παραπέμπουν πλέον σε κανενός είδους κανονιστικά «έξωθεν» αλλά ανάγονται είτε στο αδιαμεσολάβητο και ωμό υλικό συμφέρον των παικτών είτε, ακόμη περισσότερο, στην αδήριτη ανάγκη των απροστάτευτων πλέον φορέων που καλούνται να υποταχθούν στην «πραγματικότητα». Στο πλαίσιο δε αυτό, και για πρώτη φορά, η πρόσληψη του συμφέροντος και η πρόσληψη της ανάγκης συγχέονται: αντιμετωπίζονται ως ισόκυρες παράμετροι εκβίασης προβλεπομένων συμπεριφορών. Από την άλλη μεριά, οι εξουσίες αυτές διευρύνουν συνεχώς τον κύκλο τους και την εμβέλειά τους. Πέρα από τα σώματα, τις ψυχές και τις συμπεριφορές των ίδιων των ανθρώπων (εργαζομένων, πολιτών και έλλογων υποκειμένων), οι νέες οικονομικές εξουσίες έχουν ως ρητό αποδέκτη των στρατηγικών τους επιδιώξεων τα ίδια τα εθνικά κράτη, τις κοινότητες, τις κανονιστικές θεσπίσεις και τις παγιωμένες έννομες τάξεις, δηλαδή την πολιτική. Το «παγκοσμιοποιημένο» σύστημα φαίνεται λοιπόν να ανοίγει ένα νέο πεδίο πρακτικών εξουσιών που δεν υπήρχε ποτέ στο παρελθόν. Αφήνοντας την «πολιτική» να ρυθμίζει τα του στενού και περιχαρακωμένου συμβολικού οίκου της, αφαιρεί πλέον εντελώς ολόκληρο το σύστημα των συναλλαγών, άρα και των όρων επιβίωσης των ανθρώπων, από την αρμοδιότητα των εσωτερικών κανονιστικών κωδίκων. Κατασκευάζεται έτσι βαθμιαία ένα σύστημα όπου η «τάξη» εξασφαλίζεται «εσωτερικά» μέσω της συστηματικής καταστολής των αποκλινόντων αδυνάτων, την ίδια στιγμή που το υπερεθνικά ανεξέλεγκτο αόρατο χέρι της αγοραίας ετυμηγορίας μπορεί να δρα εκτός της τάξης αυτής. Το ξεπούλημα (dumping) της κοινωνικής πολιτικής και του κοινωνικού κράτους ισοδυναμεί με το ξεπούλημα της πολιτικής εν γένει. Και σε τούτο ακριβώς έγκειται η θεμελιώδης σημασία της «απορρύθμισης» ως νέας θεσμοποιημένης και μυθοποιητικής μορφής λόγου η οποία ξεπερνάει την καθαρά οικονομική της σημασία. Εκείνο που «απορρυθμίζεται» δεν είναι η τάξη της έννομης καταστολής, η τάξη της κρατικής βίας και η τάξη των γραφειοκρατικών ελέγχων του πληθυσμού, δηλαδή οι μορφές της κρατικής εξουσίας και καταπίεσης. Αντίθετα όμως «απορρυθμίζονται» εντελώς οι κανόνες διασφάλισης και προστασίας των εργαζομένων, οι κανόνες της κοινωνικής δικαιοσύνης και επιείκειας και οι κανόνες της πολιτικής διαπραγμάτευσης της ανισότητας και της επινομής των εισοδημάτων και των πόρων. Αντικείμενο της απορρύθμισης είναι δηλαδή σε τελική ανάλυση το αξιακό και το πολιτικό σύστημα. Και έτσι μαζί με την απορρύθμιση των αξιών και της πολιτικής απορρυθμίζεται και η δημοκρατία. Ως μεταφορική και συμβολική λοιπόν κατασκευή ο λόγος περί «απορρύθμισης» συνοψίζει τις τρέχουσες πρακτικές ενός συστήματος εξουσίας που επιχειρεί να αναπαράγεται εις πείσμα όλων των καιρών, όλων των αξιών αλλά και όλων των έννομων τάξεων. Το μέλλον θα δείξει ως πότε θα το κατορθώνει.