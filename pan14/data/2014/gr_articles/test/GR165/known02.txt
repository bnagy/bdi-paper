Οι φοίνικες που ομορφαίνουν τον κήπο του Αρχαιολογικού Μουσείου και οι άλλοι, στον πρώην Βασιλικό και νυν Εθνικό Κήπο, δεν είναι προϊόντα της ελληνικής γης. Αυτό ενδεχομένως το γνωρίζουν αρκετοί ή έστω το υποθέτουν. Αυτό που πάντως αγνοούν είναι ότι η αγορά και η μεταφορά των φοινίκων από την Αίγυπτο στην Αθήνα του Οθωνος και στοίχισε υπερβολικά πολλά ναπολεόντεια και κόστισε εξ αυτού του λόγου στον οργανωτή της επιχείρησης - έλληνα πρόξενο στο Κάιρο την εσπευσμένη κλήτευσή του στην Αθήνα προς απολογία.
Η επεισοδιακή άφιξη των φοινίκων ­ και τα συνακόλουθα αυτής ­ χρειάστηκε ενάμιση αιώνα σχεδόν για να γίνει γνωστή στην Αθήνα. Το μυστικό των φοινίκων βρισκόταν στα αρχεία της ελληνικής πρεσβείας που δεν είχε παραδώσει ποτέ τα αρχεία της, από της ιδρύσεώς της το 1843. Οσο και αν η εγκύκλιος του υπουργείου Εξωτερικών ορίζει πως στα αρχεία των πρεσβειών παραμένουν έγγραφα μόνο της τελευταίας πενταετίας, ογκώδεις φάκελοι ξέχειλοι από έγγραφα κάθε σημασίας αποθηκεύονται στις πρεσβείες επειδή μέχρι πρότινος το ελληνικό υπουργείο Εξωτερικών δεν διέθετε Αρχείο και, γενικότερα, το ελληνικό κράτος δεν διαθέτει αρχειακή πολιτική.
Λίγο πολύ είναι γνωστό τι αντίκρισε πριν από τρία χρόνια η ολιγομελής ομάδα που ανέλαβε να αντιμετωπίσει τον όγκο των ακατάτακτων, ημικατεστραμμένων δεκάδων χιλιάδων εγγράφων.
Από τη μια η λάσπη στην οποία ήταν βυθισμένοι οι φάκελοι από την άλλη τα διασκορπισμένα, χαμένα (και σε αρκετές περιπτώσεις οριστικά χαμένα) έγγραφα, συν το γεγονός ότι το τμήμα αυτό του υπουργείου δεν το διήπε κανένας κανονισμός και κανένα θεσμικό πλαίσιο, έκαναν την προσπάθεια που ξεκινούσε η μικρή ομάδα (με επικεφαλής την κυρία Φωτεινή Κωνσταντοπούλου) να μοιάζει, και στην κυριολεξία, με ταξίδι στον βυθό της ελληνικής Ιστορίας.
Προφανώς θαύματα δεν γίνονται από τον ένα χρόνο στον άλλο, όταν λείπουν ακόμη και τα αυτονόητα. Και αυτονόητο στην περίπτωση του Ιστορικού Αρχείου του ΥΠΕΞ είναι (όπως άλλωστε ισχύει και για κάθε αρχείο και βιβλιοθήκη) ότι βιβλιοθηκάριοι ή βιβλιοθηκονόμοι είναι οι αρμόδιοι να καταγράφουν το υλικό. Στο Αρχείο της οδού Ζαλοκώστα και στην απέναντι Βιβλιοθήκη του υπουργείου ουδείς βιβλιοθηκονόμος εργάζεται.
Τον ρόλο τους έχουν αναλάβει ­ όπως άλλωστε και πολλούς άλλους ρόλους μεταξύ των οποίων συγκαταλέγεται και η χειρωνακτική εργασία ­ πέντε μόνο διοικητικοί υπάλληλοι που ευελπιστούν πως ο νέος αναμενόμενος οργανισμός του υπουργείου θα προβλέπει τις κατάλληλες θέσεις που θα ενισχύσουν το ισχνό τους δυναμικό με ειδικευμένο προσωπικό.
Από την άλλη, μπορεί τα αυτονόητα να λείπουν αλλά ο «πατριωτισμός των Ελλήνων» δεν έχει λίγα να επιδείξει στη συγκεκριμένη περίπτωση. Οι εθελοντές που προσφέρουν εργασία στο Αρχείο, τακτικές κυρίες και φοιτητές ως και πρώην πρωθυπουργοί, μαζί με τους ολιγάριθμους πλην υπαλλήλους έχουν καταφέρει ένα μικρό θαύμα: τα υπόγεια απέκτησαν φωριαμούς διπλής όψεως, αντιόξινοι φάκελοι αγοράστηκαν, μηχανήματα που επενδύουν και συντηρούν τα ευπαθέστερα των εγγράφων λειτουργούν, όσο και αν δεν υπάρχουν συντηρητές. Και κυρίως έχει αρχίσει να μπαίνει τάξη που θα επιτρέπει όχι μόνο την οργάνωση του υπάρχοντος υλικού αλλά και πλέον την καθημερινή εισροή υλικού από τις πηγές του.
Η αλληλογραφία του Θεοδώρου Κολοκοτρώνη, τις παραμονές της πολιορκίας της Τριπολιτσάς, με αγωνιστές της Στερεάς και με μέλη της Ιονίου Γερουσίας είναι από τα παλαιότερα έγγραφα, ανήκουν στο Αρχείο και είναι μέρος των παπύρινων εγγράφων της Επαναστάσεως.
Αρχαιότερο διπλωματικό έγγραφο της συλλογής είναι αυτό που καταγράφει την αποστολή τριών πρέσβεων στο συνέδριο της Βερόνας για να δηλώσουν στις προστάτιδες δυνάμεις ότι γίνεται αποκλεισμός των ελληνικών λιμανιών.
Τα παπύρινα καθώς και το Αρχείο Αγκύρτας 1922-1975 έχουν ήδη μηχανογραφηθεί αλλά βεβαίως δεν είναι παρά ένα ελάχιστο τμήμα του συνολικού όγκου των Αρχείων. Ωστόσο οι 26 ερευνητές που μελετούν σήμερα για την ακαδημαϊκή τους εργασία τα έγγραφα αυτά (και ανάμεσά τους και Τούρκοι, ενώ αντιθέτως έλληνες ερευνητές ποτέ δεν είχαν τη δυνατότητα πρόσβασης στα αντίστοιχα αρχεία της Τουρκίας) είναι μια ένδειξη ενθαρρυντική ότι όλη αυτή η δουλειά δεν αποσκοπεί μόνο σε μια μουσειακή οργάνωση αλλά πρωτίστως στην καθημερινή, με πολύτιμα αποτελέσματα, χρήση.
Ακόμη μία επανάληψη ενός αυτονόητου είναι απαραίτητη: τα αρχεία, και δη ενός υπουργείου όπως των Εξωτερικών, είναι κυρίως η δεξαμενή που θα γεμίσει τον χαρτοφύλακα του υπουργού Εξωτερικών. Και εδώ ας αναφέρουμε ότι ο χάρτης του τουρκικού επιτελείου που επέδειξε ο κ. Θεδόδωρος Πάγκαλος μόλις ξέσπασε το επεισόδιο των Ιμίων, βρέθηκε χάρη στην αρχαιολογικής εκπαίδευσης όσφρηση της διευθύντριας των Αρχείων. Το ότι ο χάρτης αυτός διέθετε και το αποτύπωμα ποντικού που είχε εκπνεύσει πάνω του είναι μια μάλλον γραφική, μελαγχολική λεπτομέρεια. (Ανάλογη «λεπτομέρεια» είναι ότι ελάχιστες ιδιόχειρες υπογραφές ιστορικών προσώπων μπορούν να ανευρεθούν γιατί οι περισσότερες είναι κομμένες με ξυράφι).
Τα αρχεία που πρόσφατα ταξινομήθηκαν (χωρίς να «σπάσουν τους φακέλους», αρχή που διέπει όλη την ταξινόμηση) είναι το Αρχείο Κωνσταντινουπόλεως και Υπάτης Αρμοστείας Σμύρνης καθώς και το Αρχείο της πρωθυπουργίας Βενιζέλου. Ανέγγιχτα παραμένουν ακόμη τα Αρχεία από το 1948 και μετά: άλλωστε αυτά προστατεύονται από την 50ετία που είναι το χρονικό όριο που ισχύει στην Ελλάδα, για την απελευθέρωση των αρχείων.
Αυτό βεβαίως δεν σημαίνει ότι μετά την παρέλευση των 50 ετών όλα τα έγγραφα είναι ανοικτά. Εξι διαβαθμίσεις χαρακτηρίζουν τη σημασία τους, από το 1 που σημαίνει ελεύθερο για όλους ως το 6 που προορίζει το έγγραφο μόνο για τα μάτια του υπουργού και του διευθυντή του Αρχείου. Ευνόητο είναι ότι η σημασία των εγγράφων δεν είναι η ίδια μέσα στον χρόνο. Γι' αυτό ο νέος οργανισμός αναμένεται να προβλέψει και ομάδες χαρακτηρισμού και αποχαρακτηρισμού, που θα εκτιμούν τη σημασία παλαιών κειμένων που είτε η ιστορική στιγμή τα καθιστά κλειστά ή το ανάστροφο.
Παράλληλα με την οργάνωση των Αρχείων, η εκδοτική δραστηριότητα του Ιστορικού Αρχείου έχει ξεκινήσει (μέσα στις μελανές σελίδες των περασμένων σκοτεινών ετών είναι και η αυθαίρετη έκδοση ενός τόμου για τη Συνθήκη της Λωζάνης με την ένδειξη Αρχεία Υπουργείου Εξωτερικών, τόμος ΙΙΙ, που τελικά αποσύρθηκε!).
Μετά την έκδοση για τα Δωδεκάνησα, προγραμματίζεται έκδοση για το Σχέδιο Μάρσαλ και άλλη μία με τους 300 χάρτες του Μείζονος Ελληνισμού που ανήκουν στη συλλογή του αλλά και ­ πάλι χάρη στον πολυαναμενόμενο Οργανισμό ­ ίσως δοθεί και στο ελληνικό ΥΠΕΞ η δυνατότητα να υπογράφει συμβάσεις με ιστορικούς στους οποίους θα αναθέτει προς έκδοση μελέτες.
Μέσα στα σχέδια της διεύθυνσης των Αρχείων που έχουν δρομολογηθεί είναι και το κέντρο τεκμηρίωσης κινηματογραφικών ντοκουμέντων, με τα αρχεία ­ κατ' αρχάς ­ του Μιχάλη Κακογιάννη και του Φώτου Λαμπρινού, σχέδια φροντίδας της βιβλιοθήκης που στεγασμένη σε ένα γοητευτικό χώρο δέχεται το πολύ έξι επισκέπτες τον χρόνο, σχέδια, ελπίδες και ευχές που μακάρι να βρουν έδαφος και να αποδώσουν αποδεικνύοντας ότι η οργάνωση του κράτους δεν επαφίεται μόνο στον πατριωτισμό και στο φιλότιμο των Ελλήνων.