Ανεβαίνει λοιπόν η Δεξιά στην Ευρώπη. Και πιθανότατα, καθώς φαίνεται, μετά από λίγους μήνες η μόνη μεγάλη ευρωπαϊκή χώρα που θα έχει ακόμη «μη δεξιά» κυβέρνηση θα είναι η Μεγάλη Βρετανία. Και ο μεν κ. Μπλερ θα έχει έτσι για πρώτη φορά την ευκαιρία να συγχρωτίζεται ευθέως μόνον με τους πραγματικούς ομοϊδεάτες του. Ο,τι άλλο όμως μένει όρθιο από τα άλλοτε κραταιά σοσιαλδημοκρατικά κόμματα θα πρέπει ίσως να προετοιμαστεί για να διασχίσει την έρημο: η ευρέως παρατηρούμενη μετατόπιση των εκλογικών πλειοψηφιών απειλεί να είναι περισσότερο από συγκυριακή.
Ανεξάρτητα από τα αίτια της δεξιάς ανάκαμψης, που είναι πολλαπλά και σύνθετα, φαίνεται να κλείνει μια μακρά περίοδος σοσιαλδημοκρατικής ηγεμονίας. Είναι γεγονός ότι, ως πρόσφατα, και παρ' όλη τη «φυσιολογική» δημοκρατική εναλλαγή των κοινοβουλευτικών πλειοψηφιών, άρα και των κυβερνητικών σχημάτων, το κοινωνικοπολιτικό πρότυπο του λεγόμενου κεϊνσιανού «κοινωνικού κράτους» παρέμενε κυρίαρχο. Με την εξαίρεση του αμερικανικής έμπνευσης θατσερικού νεοφιλελεύθερου εγχειρήματος, ακόμη και οι δεξιές κυβερνήσεις ουδέποτε επιχείρησαν ή τόλμησαν να ανακόψουν ή να αναστρέψουν ριζικά τα κοινωνικά κεκτημένα. Τουλάχιστον ως την αρχή της περασμένης δεκαετίας, το ζήτημα της δίκαιης ανακατανομής του πλούτου υπέρ των ασθενέστερων κοινωνικών κατηγοριών βρισκόταν ανελλιπώς στην ημερήσια διάταξη και η συνεχής διεύρυνση των κοινωνικών δικαιωμάτων αντιμετωπιζόταν ως ανεπίστρεπτη ιστορική δυναμική. Επίμαχο ήταν κυρίως το ζήτημα των ορίων της παρέμβασης και των ρυθμών επέκτασης της κοινωνικής προστασίας. Παράλληλα, είχε επικρατήσει η πεποίθηση ότι τα προβλήματα της κατανομής μπορούν και πρέπει να λύνονται μέσα από μιαν θεσπισμένη ειρηνική διαπραγμάτευση ανάμεσα στις παραγωγικές τάξεις. Η επίτευξη μιας κατά το δυνατόν ισόρροπης συμμετοχής όλων των πολιτών στη διαρκώς αναπτυσσόμενη «κοινωνία της ευημερίας» αποτελούσε τον γενικά παραδεκτό στόχο της παρέμβασης του κράτους. Η πολιτική αντιπαράθεση επικεντρωνόταν λοιπόν κυρίως γύρω από τους όρους και τα στάδια της αέναης προόδου της κοινωνικής δικαιοσύνης.
Αντίθετα, κατά την εντελώς τελευταία περίοδο οι τάσεις αναστράφηκαν. Η ιδεολογική και προγραμματική ηγεμονία της σοσιαλδημοκρατικής Κεντροαριστεράς έδωσε τη θέση της στην ανυπόκριτη ηγεμονία της νεοφιλελεύθερης Δεξιάς. Εφεξής, λοιπόν, το πολιτικό αίτημα για μια δίκαιη ανακατανομή του πλούτου υποχωρεί μπροστά στον φετιχισμό της οικονομικής αποτελεσματικότητας. Και έτσι το πρότυπο του κοινωνικού κράτους όχι μόνο δεν κυριαρχεί πλέον αλλά βάλλεται από όλες τις μεριές. Αυτός λοιπόν ακριβώς είναι και ο λόγος για τον οποίο η άνοδος των συντηρητικών εκλογικών πλειοψηφιών στις περισσότερες μεγάλες ευρωπαϊκές χώρες απειλεί σήμερα να έχει απείρως κατακλυσμικότερες κοινωνικές προεκτάσεις από αντίστοιχες κυβερνητικές αλλαγές του πρόσφατου παρελθόντος. Οι Δεξιές που εμπεδώνονται είναι πια σε θέση να υλοποιήσουν τα συμφέροντα του κεφαλαίου μονομερώς και με πολύ πιο επιθετικό και αποτελεσματικό τρόπο από ό,τι κατά το παρελθόν. Στο πλαίσιο της νέας ιδεολογικής και πολιτικής συγκυρίας είναι λοιπόν πιθανότατο ότι μέσα σε ελάχιστα χρόνια κινδυνεύουν να αποδυναμωθούν πλήρως οι κατακτήσεις των εργαζομένων, και μάλιστα με ταχύτατους ρυθμούς. Ακολουθώντας το παράδειγμα της κατ' όνομα μόνον σοσιαλιστικής Μεγάλης Βρετανίας, η νεοσιρακική Γαλλία, η αθναρική Ισπανία και η μπερλουσκονική Ιταλία έσπευσαν ήδη να δείξουν τις μύχιες προθέσεις τους: η δραστική μείωση της φορολογίας εισοδήματος, η ριζική αλλαγή στους θεσμούς της κοινωνικής ασφάλισης, η ιδιωτικοποίηση της υγείας και της εκπαίδευσης, η πλήρης απορρύθμιση της αγοράς εργασίας και η κατάργηση όλων των κοινωνικών εγγυήσεων βρίσκονται πλέον επί θύραις.
Είναι βέβαια αλήθεια ότι η ευρεία ιδεολογική διάβρωση του σοσιαλδημοκρατικού «παραδείγματος» οφείλεται κατά κύριο λόγο στη διστακτική, αντιφατική και αλυσιτελή πολιτική των κεντροαριστερών κυβερνήσεων που δέχθηκαν να υποτάξουν τον λόγο τους και την πράξη τους στη νέα κυρίαρχη ιδεολογία. Τόσο στην εθνική όσο και στην ευρωπαϊκή κλίμακα η «μονόδρομη σκέψη» που προτάσσει την άνευ όρων μεθόδευση της παραγωγιστικής ανταγωνιστικότητας στο πλαίσιο μιας ανεξέλεγκτης παγκόσμιας αγοράς άνθησε υπό το κράτος κεντρώων και κεντροαριστερών κυβερνήσεων. Είναι όμως επίσης αλήθεια ότι, σε πολλά σημεία, οι ευρωπαϊκές σοσιαλδημοκρατίες προέβαλαν αντίσταση στην αποδυνάμωση των θεσμικών και πολιτικών κατακτήσεων που είχαν αποτελέσει τη σημαία τους. Ακόμη και εάν πολλές από τις κατακτήσεις αυτές είχαν αρχίσει να σχετικοποιούνται ή και να αναιρούνται, ακόμη και εάν προχωρούσαν στην αύξουσα απορρύθμιση των κοινωνικών σχέσεων, ακόμη και εάν διακατέχονταν από το σύνδρομο του οικονομικίστικου πραγματισμού, οι περισσότερες ευρωπαϊκές Κεντροαριστερές επιχείρησαν να αποτρέψουν την πλήρη διολίσθηση των πολιτικών τους σε έναν νεοφιλελευθερισμό που και εάν ακόμη τις πίεζε εξακολουθούσε να τις τρομάζει ή και να τις απωθεί. Δεν πρέπει να ξεχνάμε ότι η τελευταία κυβέρνηση του Λιονέλ Ζοσπέν επιχείρησε - έστω με τρόπο αλυσιτελή και απρογραμμάτιστο - να πάρει μέτρα που εντάσσονταν καθαρά σε ένα πρόγραμμα προστασίας των συμφερόντων των εργαζομένων. Και παρά ταύτα κατέρρευσε.
Η αποτυχία και η πτώση των σοσιαλιστών δεν οφείλεται λοιπόν στο ότι συντάχθηκαν πλήρως με τον νεοφιλελευθερισμό όσο στο ότι οι παρεμβάσεις τους υπήρξαν κατ' εξοχήν αντιφατικές, αμυντικές, ισορροπιστικές και τελικώς ανεπαρκείς. Εχοντας εκόντες ή άκοντες προσχωρήσει στον οικονομικίστικο πραγματισμό, οι τεχνο-σοσιαλιστές δίσταζαν να αντλήσουν τα πολιτικά συμπεράσματα που προέκυπταν από την «αμυντική» σφραγίδα των παρεμβάσεών τους στον στίβο των κοινωνικών συγκρούσεων. Και πιστεύοντας στην αυτόνομη δυνατότητά τους να «σταθμίζουν» συνεχώς και εκ των άνω ανάμεσα στο εφικτό και στο ευκταίο, εγκατέλειψαν βαθμιαία την ευρεία οργανωτική και συνδικαλιστική βάση στην οποία όφειλαν την πολιτική τους δύναμη και πειστικότητα. Ετσι, μαζί με τον ιστορικό συνδικαλισμό, αποδυναμώθηκε η ενεργή συμμετοχή της στρατευμένης κοινωνίας των πολιτών και των εργαζομένων. Σε αυτό ακριβώς οφείλονται άλλωστε και οι εκλογικές τους ήττες. Μοιραία ίσως, δεν μπορούσαν να εισπράττουν πολιτικό όφελος από τις «επιτυχίες» τους την ίδια στιγμή που καλούνταν να πληρώσουν βαρύ τίμημα για τις όποιες «αποτυχίες» τους. Μια πολιτική που στοιχειοθετείται ερήμην του λαού είναι πάντα πολύ πιο ευάλωτη από εκείνη που προκύπτει από οργανωμένες συμμετοχικές διαδικασίες.
Με αυτή την έννοια - και αυτός είναι ίσως ο σημαντικότερος λόγος που αφήνει ανοικτό το πολιτικό πεδίο στην επανακάμπτουσα πολιτική Δεξιά - οι ήττες της σοσιαλδημοκρατίας φαίνεται να οφείλονται πριν από όλα στην αύξουσα κοινωνική και πολιτική αναξιοπιστία της. Οι ευρείες στρατευμένες μάζες που είχαν στελεχώσει τα μαζικά κόμματα και τα συνδικάτα των δεκαετιών του '60 και του '70 άρχισαν να πείθονται ότι εφεξής, υπό τις νέες παγκοσμιοποιημένες συνθήκες, δεν είναι δυνατόν να συμβάλλουν αποφασιστικά στη λήψη ενεργών πολιτικών αποφάσεων. Αρχισε έτσι να διαγράφεται μια νέα ιστορική πορεία που οδηγεί προς την ιδιωτικοποίηση, την πολιτική «αποστασία», την εξωκομματική πολιτική δράση, την εκλογική αποχή ή ακόμη και την πλήρη απολιτικοποίηση. Ακόμη λοιπόν και εάν τα μεγάλα κόμματα της Αριστεράς διατηρούν ένα μέρος από τους παραδοσιακούς οπαδούς τους, αυτό οφείλεται σε μεγάλο βαθμό στη δύναμη της αδράνειας των πρεσβυτέρων γενεών. Είναι εντελώς χαρακτηριστικό ότι στις τελευταίες βουλευτικές εκλογές της Γαλλίας η αποχή ανάμεσα στους νέους προσέγγισε το 60%, ποσοστό που ανταγωνίζεται ή ακόμη και ξεπερνά εκείνο της μεγάλης υπερατλαντικής δημοκρατίας.
Η προοιωνιζόμενη νίκη των απανταχού ευρωπαϊκών Δεξιών θα πρέπει λοιπόν να αντιμετωπισθεί κατά πρώτο λόγο ως συνάρτηση της ιστορικής αποδυνάμωσης της σοσιαλδημοκρατικής αξιοπιστίας. Σ' αυτό βέβαια θα πρέπει να προστεθούν άλλοι σημαντικοί παράγοντες που συνοψίζονται στην πρόταξη συνθημάτων που επικεντρώνουν την πολιτική αντιπαράθεση στην ατομική ασφάλεια και κατά παρέκτασιν στην ξενοφοβία. Αυτοί κατ' εξοχήν είναι οι παράγοντες που βρίσκονται πίσω από την άνοδο της φανατικής ακραίας Δεξιάς, όχι μόνο στη Γαλλία αλλά και σε πολλές άλλες χώρες. Ισως όμως ακόμη σημαντικότερη να είναι η προέκταση αυτών των ιδεών στην άνοδο της Δεξιάς εν γένει. Η μετατόπιση του κεντρικού πολιτικού διακυβεύματος από το επίπεδο της διαπραγμάτευσης μιας δίκαιης και επιεικούς κατανομής των κοινωνικών πόρων ανάμεσα στις διάφορες κοινωνικές τάξεις και κατηγορίες στο επίπεδο της εξασφάλισης της ατομικής ασφάλειας των κοινωνών ενάντια σε εκείνους που την απειλούν σηματοδοτεί μιαν ιστορική ολίσθηση του πολιτικού λόγου. Το αίτημα της καλύτερης δυνατής συλλογικής οργάνωσης των κοινωνικών σχέσεων υποχωρεί μπροστά στο αίτημα της λυσιτελούς προστασίας των ατομικών ζωών, βλέψεων και προοπτικών. Αυτός όμως ακριβώς υπήρξε ανέκαθεν ο κεντρικός πυρήνας του φιλελεύθερου πολιτικού προτάγματος. Με τη φετιχοποίηση του ρόλου του κράτους ως αμείλικτου εγγυητή της δημόσιας τάξης και ασφάλειας, απομακρύνονται όλα τα μελήματα αποκατάστασης των «μη επικίνδυνων» ανισοτήτων, αδικιών και αθλιοτήτων. Ακόμη λοιπόν και εάν η Ακροδεξιά είναι εκείνη που φαίνεται να εισπράττει το γέρας της νέας διάχυτης ασφαλειολαγνείας, μακροπρόθεσμα ωφελούμενη από τον νέο λόγο δεν μπορεί να είναι παρά η συντήρηση των δεδομένων κοινωνικών ισορροπιών, άρα η εν γένει Δεξιά.
Ομως, και αν ακόμη διαγράφεται στον ορίζοντα μια περίοδος δεξιάς κομματικής πλειοψηφίας και πολιτικής ηγεμονίας, οι κοινωνικές πλειοψηφίες φαίνεται να εξελίσσονται προς την αντίθετη κατεύθυνση. Το νέο ζήτημα που τίθεται συνοψίζεται λοιπόν στο ότι οι τεράστιες μάζες που πλήττονται από την αύξηση της ανεργίας, τα φαινόμενα του κοινωνικού αποκλεισμού και την ενδημική πλέον αθλιότητα που άρχισε να ενσκήπτει στις μεγάλες ευρωπαϊκές χώρες δεν αντιπροσωπεύονται πια στο πλαίσιο του τρέχοντος δημοκρατικού παιγνίου. Αυτό όμως δεν σημαίνει κατά κανέναν τρόπο πως οι μάζες αυτές έχουν μετατραπεί σε άβουλα κοπάδια αδιάφορων πολιτών. Η ιστορική ευθύνη των σοσιαλδημοκρατικών κομμάτων εντοπίζεται λοιπόν ακριβώς στο ότι δεν κατόρθωσαν να συντηρήσουν την πολιτική τους αξιοπιστία και ότι συνέβαλαν με αυτόν τον τρόπο στην προϊούσα εμπέδωση των διάχυτων πλην προφανώς ανιστόρητων πεποιθήσεων ότι η πολιτική έχει τελειώσει, ότι όλα τα κόμματα είναι ίδια και ότι το άτομο δεν μπορεί να επιζεί παρά στηριζόμενο στις δικές τους ιδιοτελείς δυνάμεις και πρωτοβουλίες.
Η ιδεολογία αυτή έχει βέβαια ήδη επικρατήσει στις ΗΠΑ, όπου η αποχή των κατώτερων κοινωνικών στρωμάτων εμφανίζεται πλέον οιονεί «δομική». Ετσι ακριβώς λειτουργεί η άμωμη υπερατλαντική δημοκρατία. Εχοντας κατορθώσει να εξοβελίσουν από την ημερήσια διάταξη το «κοινωνικό ζήτημα» οι ΗΠΑ έχουν μετατραπεί σε ένα είδος «δημοκρατίας προκρίτων», η οποία όμως είναι πολύ υποκριτικότερη από εκείνη που αρνούνταν ευθέως το δικαίωμα της ψήφου στις λαϊκές μάζες. Δεν υπάρχει εξάλλου αποτελεσματικότερη μορφή αναπαραγωγής της εξουσίας από εκείνη που μπορεί να ισχυρίζεται ότι μολονότι προσκαλεί επισήμως όλους τους πολίτες να συμμετάσχουν στην πολιτική «δυστυχώς αποτυγχάνει» λόγω της απραγίας και της αδιαφορίας τους.
Στην Ευρώπη δεν βρισκόμαστε βέβαια εκεί. Η μείωση της συμμετοχής στις εκλογές και στις πολιτικές και συνδικαλιστικές διαδικασίες δεν συνοδεύεται ούτε από απομείωση των διαμαρτυριών και των κοινωνικών αγώνων ούτε από πολιτική αδιαφορία. Η ευρωπαϊκή σοσιαλιστική Αριστερά είναι λοιπόν ακόμη σε θέση να ανακτήσει την αξιοπιστία της και να εντάξει στο δυναμικό της όλες εκείνες τις μάζες που έπαψαν προσωρινά να πιστεύουν σε αυτήν, έστω και εάν αυτό προϋποθέτει τη ριζική μεταβολή των οργανωτικών της σχημάτων και των ιδεολογικών της εκλογικεύσεων. Ομως, οι χρονικοί ορίζοντες για την αναστροφή του πολιτικού κλίματος είναι κατ' ανάγκην περιορισμένοι. Οι μνήμες που συντηρούν ακόμη τη συμβολική της Αριστεράς και οι δυσεξάλειπτες πεποιθήσεις που αναζητούν τρόπους για να προωθήσουν την κοινωνική δικαιοσύνη μέσα από μιαν αέναη πολιτική παρέμβαση στην κοινωνική κατανομή των πόρων και των ευκαιριών δεν μπορούν να ζήσουν περισσότερο από τους ανθρώπους που επιμένουν να τις φέρουν. Μαζί με τη γενιά που αναπολεί τη σχετική κοινωνική ασφάλεια του ευρωπαϊκού Κράτους Πρόνοιας, θυμάται τους αγώνες, τις απεργίες και τις αφισοκολλήσεις και νοσταλγεί τη στρατευμένη συμμετοχή που σφράγισε τη νιότη της, κινδυνεύει να εκπνεύσει και η «ιστορική συνέχεια» της ευρωπαϊκής πολιτικής παράδοσης. Είναι λοιπόν πιθανότατο πως αν δεν αλλάξει ο λόγος και η πράξη των ευρωπαίων σοσιαλιστών οι νεότερες φουρνιές των ταπεινών και καταφρονεμένων θα ακολουθήσουν το παράδειγμα των αμερικανών ομολόγων τους που ήδη εδώ και πολλά χρόνια φαίνεται να έχουν παραιτηθεί από το όνειρο της συμμετοχής σε έναν συλλογικό προσδιορισμό του μέλλοντός τους.