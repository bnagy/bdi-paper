Το άρθρο του συναδέλφου κ. Α. Λιάκου στο κυριακάτικο «Βήμα» της 12.5.2002 (με τίτλο «Γιατί πρέπει να φενακίζουμε τα παιδιά;») με υποχρεώνει να αναφερθώ κατ' αρχήν σε ένα ενδημικό πλέον φαινόμενο του ελληνικού ακαδημαϊκού χώρου: αρκετοί ιστορικοί, στην προσπάθειά τους να αναγνώσουν την ιστορία με πνεύμα «προοδευτικό» και κυρίως πέραν τοποκεντρικών ιδεοληψιών και εθνικών μύθων, καταλήγουν θύματα και ταυτόχρονα εκούσιοι εμπνευστές μιας νέας και όχι λιγότερο επιζήμιας ιδεοληψίας. Αν το κυπριακό πρόβλημα είχε λυθεί με τρόπο που να μας επέτρεπε σήμερα να το αντιμετωπίζουμε ως παρελθούσα ιστορία, τότε οι συνέπειες από τη διάδοση θέσεων - όπως αυτές που απερίσκεπτα διατυπώνει στο άρθρο του ο κ. Λιάκος - θα ήταν ίσως λιγότερο σοβαρές. Οταν όμως οι απόψεις αυτές εκφράζονται στην πιο κρίσιμη διαπραγματευτική φάση του Κυπριακού, και μάλιστα με έναν αντίπαλο ο οποίος δεν χάνει ευκαιρία να εγείρει δικαιώματα χάριν της υποτιθέμενης προστασίας του εθνικού του στοιχείου, τότε αξίζει να αναρωτηθούμε εν ονόματι ποιων αξιών και ποιας ιστορικής αλήθειας τραβάμε σφιχτότερα το σχοινί που έχουμε ήδη περάσει στον λαιμό μας. Διότι η σωστή διαχείριση της ιστορίας δεν επιβάλλει την ψύχραιμη και σύνθετη αντιμετώπιση μόνο των γεγονότων του παρελθόντος αλλά και των γεγονότων και εξελίξεων του ιστορικού παρόντος. Οταν μάλιστα το παρόν - εξαιτίας των συσσωρευμένων λαθών και των ιδεολογικών πολώσεων του παρελθόντος - αποδεικνύεται ιδιαίτερα προβληματικό, τότε η πολιτική και ηθική ευθύνη του σύγχρονου ιστορικού λόγου είναι μεγάλη.
Αν οι νέοι και γενικότερα οι λαοί της Ελλάδας και της Κύπρου διδάσκονται μια από τις πιο κρίσιμες περιόδους της σύγχρονης ιστορίας τους - τον απελευθερωτικό αγώνα του 1955-59 - με τον αφοριστικό χαρακτηρισμό του εθνικιστικού κινήματος βίας και δολοφονίας «εναντίον ένοπλων αλλά και άοπλων Αγγλων, Τουρκοκυπρίων και Ελληνοκυπρίων αριστερών», τότε οι λαοί αυτοί πώς θα αντιδράσουν απέναντι σε μια ενδεχόμενη συμβιβαστική λύση με χαρακτήρα ασύμφορο και εθνικά ταπεινωτικό; Με αυτά δεν εννοώ βέβαια ότι η ιστορία του κινήματος θα πρέπει να διδάσκεται ως έπος ή ως καθ' όλα εξιδανικευμένος μύθος. Αν και συχνά οι μύθοι κινούν τα νήματα της ιστορίας με τρόπο πολύ πιο καθοριστικό απ' όσο πιστεύουμε, η ίδια η διδαχή της δεν μπορεί να είναι ούτε «μυθική» αλλά ούτε και να παρουσιάζεται με τη μορφή της ακραία απλουστευτικής απομυθοποίησης.
Σωστά ο κ. Λιάκος αναφέρει στις τελευταίες φράσεις του άρθρου του ότι η συζήτηση για το επίμαχο βιβλίο της Γ&#180; Λυκείου «θα έπρεπε να ανοίξει με σοβαρότητα και χωρίς βιασύνες και εντυπωσιασμούς». Σωστά επίσης αναρωτιέται πώς θα πρέπει κάθε φορά να χειριζόμαστε τα ευαίσθητα θέματα που αφορούν την εθνική μας ιστορία. Μόνο που τα ερωτήματα αυτά τα θέτει δυστυχώς κατόπιν εορτής. Αφού δηλαδή αναπτύξει μια συνοπτική προσέγγιση του προβλήματος, η οποία και βιαστική είναι και εύκολα ενδίδει σε αφοριστικού χαρακτήρα συμπεράσματα, τα οποία κατά τη γνώμη μου προδίδουν κενά (εκούσια ή ακούσια) ως προς τον έλεγχο του εξαιρετικά σύνθετου υλικού της σύγχρονης κυπριακής ιστορίας.
Γιατί ο ίδιος δεν ακολουθεί αυτό που συνιστά ως σωστό για τους άλλους; Μήπως με τις θέσεις του επιβεβαιώνει και για το παρόν αυτά ακριβώς που επισημαίνει σε παράγραφο του άρθρου του, ότι δηλαδή «στη μετεμφυλιακή Ελλάδα λίγα ξέραμε για το τι γίνεται εκεί κάτω»; Δεν χρειάζεται να τονίσω ιδιαίτερα το γεγονός ότι η Κύπρος, παρά τους στενούς δεσμούς της με τη μητρόπολη, δεν υπήρξε απλή προέκταση του ιδεολογικού πεδίου της εμφυλιακής και μετεμφυλιακής Ελλάδας. Εξαιτίας της στρατηγικής της θέσης λειτούργησε ανέκαθεν ως σταυροδρόμι πολιτισμών Ανατολής και Δύσης, προπύργιο του ελληνικού και ευρωπαϊκού πολιτισμού προς ανατολάς, αλλά και στρατηγικός προθάλαμος επεκτατικών διεκδικήσεων των εκάστοτε ισχυρών της Δύσης. Αυτή η γεωγραφική και πολιτισμική της ιδιαιτερότητα επιβάλλει εξαιρετική προσοχή ως προς τη χρήση όρων ιδεολογικής πόλωσης που έχουν ιδιαίτερα φορτισμένο παρελθόν στη μητροπολιτική Ελλάδα.
Επανερχόμενη στα επίμαχα σημεία του άρθρου θα ήθελα να ρωτήσω τον κ. Λιάκο σε ποια «ντοκουμέντα» και σε ποιες ιστορικές αποδείξεις στηρίζει τον πλάγιο πλην σαφή ισχυρισμό του ότι δεν ξεσηκώθηκαν όλοι οι Κύπριοι, ή τουλάχιστον η συντριπτική πλειονότητα, εναντίον της αγγλικής αποικιοκρατίας; Με ποια τεκμήρια αμφισβητεί ένα αίτημα που εγείρεται από τον κυπριακό λαό ήδη από τις αρχές του 20ού αιώνα και στο οποίο αναφέρεται, με διπλωματικά εκφραζόμενη συμπάθεια, ο ίδιος ο Winston Churchill κατά την επίσκεψή του στο νησί το 1907; Μήπως οι Κύπριοι δεν πήραν μέρος στον Β' Παγκόσμιο Πόλεμο και αγωνίστηκαν στο πλευρό των Συμμάχων με τη (μάταιη) ελπίδα ότι θα είχαν ως αντάλλαγμα την ελευθερία τους; Οταν στα επίκαιρα της εποχής (τραβηγμένα από άγγλους οπερατέρ) βλέπει κανείς παιδιά πολύ νεαρότερα από εκείνα της Γ' Λυκείου να φωνάζουν συνθήματα υπέρ του αγώνα και να σέρνονται βίαια από άγγλους στρατιωτικούς, πώς είναι δυνατόν να καταλήγει στο συμπέρασμα ότι ο αγώνας δεν ήταν καθολικός;
Αναρωτήθηκε επίσης ο κ. Λιάκος μήπως πολύ βιαστικά εξομοιώνει το απελευθερωτικό κίνημα του 1955-59 με τον δυστυχώς ανομοιογενή και διάτρητο αλλογενών επιδράσεων πυρήνα της ΕΟΚΑ Β'; Οσο για τον χαρακτήρα του ένοπλου αγώνα, δεν είναι ούτε ο πρώτος ούτε ο μόνος που σκέφτεται αν πράγματι αυτός ήταν ο αποτελεσματικότερος τρόπος για την εκπλήρωση των εθνικών αιτημάτων των Κυπρίων. Ο τρόπος όμως με τον οποίο τοποθετεί το ερώτημα είναι μονομερής και παραπλανητικός.
Ο κ. Λιάκος βλέπει μόνο μια προσωποπαγή ιδεολογική διαχείριση του αγώνα επισημαίνοντας τον ρόλο του Γεωργίου Γρίβα - Διγενή και αφήνοντας στη σκιά την καθ' όλα κυρίαρχη μορφή του Αρχιεπισκόπου Μακαρίου. Τον ένοπλο όμως αγώνα της ΕΟΚΑ δεν τον οικειοποιήθηκε μόνο μια μερίδα αγρίων εθνικιστών τύπου «Ταλιμπάν» υπό τις διαταγές του Γρίβα, αλλά ολόκληρος ο κυπριακός λαός με πολιτικό και θρησκευτικό ηγέτη τον Αρχιεπίσκοπο Μακάριο. Στο κάτω κάτω, το συγκεκριμένο κίνημα συντάχθηκε με το γενικότερο κλίμα των απελευθερωτικών κινημάτων Αφρικής και Ασίας και δεν βλέπω τον λόγο γιατί ο κυπριακός λαός θα πρέπει να απολογηθεί επειδή ξεσηκώθηκε (έστω και ενόπλως) σε μια εποχή που ακόμη και οι νότιες επαρχίες του Τόνγκο διεκδίκησαν και απέκτησαν τη δική τους αυτοδιάθεση.
Αν πράγματι ο απελευθερωτικός αγώνας του 1955-59 ήταν ένας αγώνας δολοφονικών κτυπημάτων «εναντίον ενόπλων και αόπλων Αγγλων», τότε γιατί το κίνημα υποστηρίχθηκε με θαυμασμό από μερίδα του αγγλικού Τύπου και γενικότερα από την αγγλική και ευρωπαϊκή διανόηση, συγκεκριμένα από συγγραφείς του κύρους του Albert Camus; Ηταν συντηρητικοί και φιλοεθνικιστές οι άγγλοι ποιητές που έγραψαν μπαλάντες για τον Αυξεντίου και τους νεαρούς Κυπρίους που οδηγήθηκαν στην αγχόνη; Και ο George Clay, αρθρογράφος της εφημερίδας «Observer», είχε κανένα ζόρι να υποστηρίζει τον ελληνοκυπριακό εθνικισμό όταν έγραφε για το ζωγραφικό έργο «Cypria Saga» (Κύπρια Επη) του Γ. Πολ. Γεωργίου - αφιερωμένο στον αγώνα της ΕΟΚΑ - ότι είναι «μια ελαιογραφία η οποία με σθεναρή ορμή μεταδίδει την ουσία και το πνεύμα του κυπριακού αγώνα όπως τα νιώθει αυτός ο φλογερός Ελληνας Κύπριος πατριώτης» («Observer», 28 Σεπτεμβρίου 1958, τίτλος: «Passion and Patriotism»).
Κάθε συζήτηση ή καλόπιστα διατυπωμένη αμφιβολία σχετικά με τον επιχειρησιακό χαρακτήρα του αγώνα είναι και κατανοητή και θεμιτή και ιστορικά αναγκαία. Αυτό που δεν είναι ούτε κατανοητό ούτε θεμιτό είναι η ηθική κυρίως υποβάθμισή του για χάρη αυτών ακριβώς των ιδεωδών που παραβιάστηκαν με τον πιο κατάφωρο και απάνθρωπο τρόπο από τις δυνάμεις της αποικιοκρατίας. Κι επειδή ζούμε σε μέρες πολύ πονηρές, πράγματι θα πρέπει να προσέχουμε με τι «φενακίζουμε τα παιδιά μας».
Πριν από μερικά χρόνια επισκέφθηκα το κρησφύγετο του Γρηγόρη Αυξεντίου και, σοκαρισμένη από τα όσα μου διηγήθηκαν για τον μαρτυρικό θάνατό του, εξέφρασα ορισμένες αμφιβολίες για τη σκοπιμότητα ενός τόσο σκληρού και αιματηρού αγώνα. Τότε ένας άγνωστος Κύπριος μπήκε ξαφνικά στη συζήτηση και μου είπε, φανερά οργισμένος: «Αν δεν έζησες την ταπείνωση να σε θεωρούν πολίτη τρίτης κατηγορίας μέσα στον ίδιο τον τόπο σου, τότε δεν έχεις κανένα δικαίωμα να μιλάς. Για την αξιοπρέπειά μας αγωνιστήκαμε». Αυτό λοιπόν που κατά τη γνώμη μου χρειάζεται να ξέρουν οι μαθητές της Γ&#180; Λυκείου δεν είναι ούτε τα παρασκήνια της δολοφονίας του Πολύκαρπου Γεωρκάτζη, ούτε η χρησιμοποίηση μιας προβληματικής προσωπικότητας, όπως του Νίκου Σαμψών, προκειμένου να επιτευχθεί η (προσχεδιασμένη) διχοτόμηση της Κύπρου, αλλά η απόφαση ενός λαού να αγωνισθεί για την ελευθερία του και την εθνική του αξιοπρέπεια. Χωρίς την παιδευτική προσήλωση σε αυτές τις αξίες, πολύ εύκολα οι νέες γενιές θα μπουν στο τεράστιο χωνευτήρι λαών και πολιτισμών που ετοιμάζει η υποτιθέμενη «μετα-αποικιακή» τάξη πραγμάτων!