Η τωρινή φάση στην επιχείρηση της εξάρθρωσης της τρομοκρατίας στην Ελλάδα έχει προκαλέσει πολλές συζητήσεις, που όμως περιορίζονται κατά το πλείστον στην «αστυνομική» και μη ιδεολογική πλευρά του ζητήματος. Τις λίγες φορές που θίχθηκε το θέμα της ιδεολογίας, επικεντρώθηκε η συζήτηση στη σχέση των τρομοκρατικών πράξεων με την Αριστερά, ενώ το πραγματικό ζητούμενο είναι η σχέση της τρομοκρατίας με τον ολοκληρωτισμό. Αν δεν κατανοηθεί ο χαρακτήρας αυτής της άμεσης και πυκνής σχέσης, θα συνεχίσει να επιβιώνει η ανοχή της τρομοκρατικής ιδεολογίας σε μεγάλο τμήμα της ελληνικής κοινής γνώμης που κατά τα άλλα αποκηρύσσει την ιδεολογία και την πολιτική κάθε ολοκληρωτισμού.
Η τρομοκρατία είναι το αναγκαίο συνοδευτικό του ολοκληρωτισμού από τη στιγμή που ο τελευταίος δεν αναγνωρίζει όρια στην άσκηση της εξουσίας. Αυτό αφορά ολοκληρωτικά καθεστώτα και κινήματα. Και η πρώτη εμφάνιση του ολοκληρωτισμού στην ιστορία, όπως έδειξε πριν από πενήντα χρόνια η ιστορική μελέτη του J. L. Talmon πάνω στη Γαλλική Επανάσταση, σηματοδοτεί και την εισαγωγή της μαζικής τρομοκρατίας ως τρόπου άσκησης εξουσίας.
Η Τρομοκρατία (la Terreur) ήταν η προγραμματισμένη πολιτική του Ροβεσπιέρου, η καθιερωμένη και ιδεολογικά «νομιμοποιημένη» μέθοδος άσκησης εξουσίας των Ιακωβίνων, έως τον καταποντισμό τους το 1794. Η Τρομοκρατία «δικαιωνόταν» ακριβώς διότι οι ηγέτες έβλεπαν παντού εχθρούς, ακόμα και μέσα στις τάξεις τους και συλλαμβάνανε την πολιτική ως ένα διαρκή αγώνα κατά των «εσωτερικών εχθρών» του νέου καθεστώτος.
Την ίδια τακτική ακολουθεί αργότερα και το καθεστώς των Μπολσεβίκων που εμπνέεται από το πρόγραμμα των Γάλλων Ιακωβίνων, όπως χαρακτηριστικά έγραφε ο Λένιν ήδη από το 1917. Το κοινό σημείο ανάμεσα στον Λένιν και τον Ροβεσπιέρο είναι η επιβολή ενός επαναστατικού προγράμματος, χωρίς ηθικούς ή άλλους φραγμούς. Γι' αυτό και δεν δίστασε ο Λένιν να εφαρμόσει πρόγραμμα «Κόκκινης Τρομοκρατίας», όπως ονομάστηκε, ιδρύοντας την τρομοκρατική οργάνωση Τσεκά ήδη από τον Δεκέμβριο του 1917.
Η σχέση της τρομοκρατικής δράσης με την επαναστατική ιδεολογία έχει παλιότερες ρίζες, που πηγαίνουν πίσω στον καιρό του Καρλ Μαρξ (1818-83) και του Μιχαήλ Μπακούνιν (1814-76). Ο Μαρξ επιζητούσε την κατάκτηση της κρατικής εξουσίας με σκοπό την αντικατάσταση της κυριαρχίας της αστικής τάξης με εκείνη του προλεταριάτου και δεν συμμεριζόταν τη φανατική πίστη στη ζωογόνο δύναμη της επαναστατικής βίας που χαρακτήριζε τον Μπακούνιν. Ο τελευταίος ήθελε να καταστραφεί όλος ο μηχανισμός της κρατικής εξουσίας. Οι διάδοχοί του στη Νότια Ευρώπη και τη Ρωσία εγκαινίασαν μεθόδους ατομικών τρομοκρατικών πράξεων.
Ο Λένιν είναι κληρονόμος και των δύο παραδόσεων: από τη μία μεριά, ως μαρξιστής, αντιτίθεται από το 1893 κι έπειτα στους ναρόντνικους (ποπουλιστές) και την ατομική τρομοκρατία. Από την άλλη μεριά, ως κληρονόμος της ρωσικής τρομοκρατικής παράδοσης των ναρόντνικων, αμφισβητεί την αποτελεσματικότητα, δεν αντιτίθεται όμως εντελώς σε πράξεις ατομικής τρομοκρατίας.
Τι θα πει όμως τρομοκρατία; Τρομοκρατία είναι η άσκηση κάποιας μορφής εξουσίας επίσημης ή υπόγειας, η οποία στηρίζεται στον τρόμο που προκαλεί, ανεξάρτητα από τον αριθμό υποστηρικτών ή συναινούντων σ' αυτό. Η θεωρητική βάση της τρομοκρατίας είναι αγωνιστική, δηλαδή η αντίληψη της πολιτικής ως πολέμου. «Η πολιτική είναι η τέχνη του αγώνα για την επιβίωση ενός έθνους» έγραφε ο Χίτλερ στο πολυσέλιδο βιβλίο που εξέθετε το πιστεύω του και το πολιτικό του πρόγραμμα.
Η αριστοτελική ιδέα της πολιτικής ως προσπάθειας εξισορρόπησης ανταγωνιστικών ροπών και συμφερόντων μέσα από διαδοχικές αναδιανομές της εξουσίας απορρίπτεται εντελώς από την ολοκληρωτική της εκδοχή και από την τρομοκρατική ιδεολογία. Ο αντίπαλος είναι εχθρός προς εξολόθρευση. Ο κόσμος διαιρείται σε φίλους και εχθρούς, όπως έγραφε ο Carl Schmitt. Επομένως όλες οι διαδράσεις μεταξύ ανθρώπων είναι συγκρουσιακές ή δυνάμει συγκρουσιακές. Η πολιτική λογίζεται ως παίγνιο μηδενικού αθροίσματος, όπως και ο πόλεμος. Δεν γίνεται διάκριση αποχρώσεων ούτε αναγνωρίζονται δυνατότητες διαπραγμάτευσης, συναλλαγής, αμοιβαίων υποχωρήσεων. Η βία και ο τρόμος είναι τα μοναδικά συστατικά του προγράμματος αυτής της πολιτικής.
Στο σημείο αυτό συναντιέται η τρομοκρατική εξουσία που ασκεί ένα ολοκληρωτικό καθεστώς με τον ολοκληρωτικό χαρακτήρα της δραστηριότητας μιας μυστικής τρομοκρατικής οργάνωσης. Μόνο στην κλίμακα διαφέρουν μεταξύ τους.
Μια τρομοκρατική οργάνωση είναι ένα ολοκληρωτικό καθεστώς εν σμικρώ. Αντιλαμβάνεται την πολιτική ως σύστημα «κάθετων» (και όχι «οριζόντιων») διαδράσεων ανάμεσα στους ανθρώπους. Οι κοινωνικές σχέσεις είναι μόνο κυριαρχίας/υποταγής, αφέντη/δούλου, κερδισμένου/χαμένου, θεωρώντας ότι «στο βάθος» και όλα τα καθεστώτα είναι ολοκληρωτικά και όλες οι ανθρώπινες διαδράσεις ανάγονται σε «σχέσεις εξουσίας».
Αυτός είναι ο λόγος για τον οποίο ο τρομοκράτης κρίνει ότι η μόνη δυνατή ανταπάντηση στην «κάθετη» εξουσιαστική σχέση που επιβάλλεται εκ των άνω είναι μια ανταγωνιστική μορφή εξουσίας-τρομοκρατίας, η οποία είναι ομοιόμορφα «κάθετη». Ισοπεδώνοντας με τον τρόπο αυτόν τη δημοκρατία με τον ολοκληρωτισμό, χρησιμοποιεί εναντίον της πρώτης μέσα που νομιμοποιούνται μόνο σε αγώνα εναντίον του τελευταίου. Στην πραγματικότητα, εξομοιώνεται ο ίδιος με τους δυνάστες που υποτίθεται ότι πολεμά. Διότι δρα ακριβώς όπως ένα ολοκληρωτικό καθεστώς δρα εναντίον των αντιπάλων του, όταν εξαπολύει κύμα τρομοκρατίας. Και στις δύο περιπτώσεις τα θύματα χαρακτηρίζονται ως «εχθροί του λαού» και κριτές τους είναι οι ίδιοι οι θύτες.
Ο τρομοκράτης παριστάνει τον τυραννοκτόνο, ενώ είναι επίδοξος τύραννος. Τον χαρακτηρίζει η φαντασίωση της απεριόριστης δυνατότητας αναδημιουργίας του κόσμου και συχνά η αναγωγή της βίας σε αυτοσκοπό. Είτε κατέχει την κρατική εξουσία είτε μάχεται την τελευταία μέσα από μια υπόγεια τρομοκρατική οργάνωση, ο ολοκληρωτικός εξουσιαστής διακατέχεται και κατατρύχεται από τα ίδια σύνδρομα, τα οποία συνθέτουν μια ενιαία και αναγνωρίσιμη ιδιότητα, και αυτή είναι η εξουσιαστική ακράτεια. Η εξουσιαστική αυτή ακράτεια συνδέεται με ένα στοιχείο που θα μπορούσε κανείς να αποκαλέσει δαιμονικό. Αυτό σκιαγραφεί ο Ντοστογέφσκι στους «Δαιμονισμένους» (1871), όπου η κεντρική προσωπικότητα του Σταβρόγκιν είναι εμπνευσμένη από τον επαγγελματία επαναστάτη Σέργκεϊ Νετσάγεφ (1847-82).
Το δαιμονικό στοιχείο συνίσταται στην αίσθηση θεϊκής παντοδυναμίας και απόλυτης δικαιοδοσίας δράσης που αποδίδει στον εαυτό του που έχει ο ολοκληρωτικός εξουσιαστής. Η ανυπαρξία ή απομυθοποίηση των ηθικών και πολιτιστικών φραγμών για οποιαδήποτε δράση στο όνομα κάποιου σωτηριολογικού μύθου δικαιώνει το έγκλημα είτε σε μικρή είτε σε μεγάλη κλίμακα.
Την αλήθεια αυτή συνειδητοποίησε ένας μεγάλος ρώσος διανοούμενος, ο Αλέξανδρος Χέρτσεν (1812-70), προς το τέλος της ζωής του. Ο Χέρτσεν είδε στο πρόσωπο του Νετσάγεφ και άλλων ρώσων τρομοκρατών εκείνης της γενιάς ό,τι χειρότερο μπορούσε να αποκομίσει κανείς από τα επαναστατικά διδάγματα που είχαν τον ίδιο ως αφετηρία. Δεν αρκέστηκε στην αποκήρυξή τους και στη διατήρηση του άσπιλου οράματος και της άμωμης ουτοπίας στην οποία είχε πιστέψει. Καταδίκασε και το δικό του πάθος, γράφοντας ότι οι παθιασμένοι και άκριτα βιωμένοι έρωτες συχνά προκαλούν αφροδίσια νοσήματα και το πάθος της γενιάς του με την επανάσταση επέφερε τη γενιά των μηδενιστών τρομοκρατών που ήταν η «σύφιλη της επαναστατικής ιδέας». Το ρομαντικό πάθος για επανάσταση ευθύνεται για τη «σύφιλη» της τρομοκρατίας και όχι η «προδοσία» ή «στρέβλωση» της επαναστατικής ιδέας.
Αν η διάγνωση του Χέρτσεν είναι ορθή, τότε η ίδια η ιδέα της πολιτικής επανάστασης είναι σύμφυτη με τον ολοκληρωτισμό, εφόσον αποσκοπεί στην επιβολή μιας μορφής εξουσίας με τη βίαιη ανατροπή μιας άλλης. Τη χίμαιρα της εκπροσώπησης της «συλλογικής βούλησης» από μια ομάδα επαναστατών συμμερίζεται η κλειστή τρομοκρατική οργάνωση με τον ευρύτερο κύκλο τον οποίο σχηματίζουν όσοι πιστεύουν στο ουτοπικό όραμα που ευαγγελίζεται μια επανάσταση.
Αν απαρνηθεί κανείς τον σκεπτικισμό ως προς τα οράματα, που ταιριάζει στη φαινομενικά πεζή δημοκρατική ιδεολογία, ο δρόμος της επανάστασης οδηγεί λογικά στον δρόμο που χάραξε ο Ροβεσπιέρος: στην τρομοκρατία. Ο Ιακωβίνος και γενικά ο επαναστάτης θεωρεί ότι είναι παντογνώστης, πανάρετος και παντοδύναμος. Είναι τιμωρός και εξολοθρευτής του Κακού επί της γης. Η μεγάλη επανάσταση είναι και η μεγάλη κάθαρση. Η τρομοκρατία, με την ιακωβινική, την μπολσεβικική και κάθε επαναστατική έννοια είναι ο αναγκαίος μοχλός της επανάστασης. Και ο υπόγειος τρομοκράτης είναι μικρογραφία του ολοκληρωτικού δυνάστη. Και εκεί κυριαρχεί το δαιμονικό στοιχείο του παναρμόδιου εξουσιαστή. Ο τρομοκράτης γεννιέται και δρα σε ένα ιδεολογικό περιβάλλον που επιδοκιμάζει τη μανιχαϊκή ιδέα, σύμφωνα με την οποία η πολιτική είναι ένα παιχνίδι που τελικά ανάγεται σε πόλεμο και επομένως η βίαιη επανάσταση είναι νόμιμη εφόσον στρέφεται εναντίον των «εχθρών του λαού», οι οποίοι οφείλουν να εξοντωθούν. Βέβαια, κάθε ιδεολόγος της επανάστασης δεν είναι τρομοκράτης. Κάθε πολιτικοποιημένος τρομοκράτης όμως είναι ιδεολόγος της επανάστασης. Γι' αυτό και η τρομοκρατία δεν είναι το απόβλητο της «ορθής» επαναστατικής ιδέας. Είναι γέννημα και θρέμμα της.