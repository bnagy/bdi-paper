Η «πολιτικώς ορθή» άποψη που επικρατεί στη χώρα μας τοποθετεί την πολιτική πολύ ψηλά. Ο «συνειδητοποιημένος» πολίτης είναι ο «πολιτικοποιημένος». Αντίθετα, ο απολιτικός θεωρείται ότι παραιτείται από τη δυνατότητα να παίξει έναν ρόλο στα δημόσια πράγματα. Οποιος δεν καταπιάνεται με την πολιτική ή δεν δείχνει ενδιαφέρον γι' αυτήν θεωρείται κατακριτέος, παθητικός παρατηρητής ή ακόμη συντηρητικός «στο βάθος», ακόμη και αν ο ίδιος δεν το αντιλαμβάνεται. Αυτή, τουλάχιστον, είναι η καθιερωμένη και «πολιτικώς ορθή» στάση.
Τι σημαίνει, όμως, πολιτική; Οπως με πολλές άλλες έννοιες, δεν λείπουν οι αντικρουόμενες απόψεις ως προς τον ορισμό της, από την αρχαιότητα ως σήμερα. Ωστόσο, όποια άποψη και αν υιοθετήσει κανείς, θα πλανηθεί αν δεν λάβει υπόψη του ότι η πολιτική παντού και πάντα έχει να κάνει με την εξουσία - την κατάκτηση και άσκησή της, την υποταγή σε αυτήν ή την εξέγερση εναντίον της. Και εξουσία, βέβαια, σημαίνει την επιβολή της θέλησης ορισμένων πάνω στη θέληση των άλλων. Πέρα από οποιεσδήποτε άλλες πλευρές της πολιτικής δραστηριότητας που μπορεί να θεωρούνται αξιέπαινες - αυτή είναι βασική και δεν πρέπει να παραβλέπεται, ούτε να ωραιοποιείται. Εκείνος που ασκεί πολιτική εξουσία κατ' ανάγκην καταπιέζει, ακόμη και αν μια απόφαση λαμβάνεται δημοκρατικά, δηλαδή κατά πλειοψηφία. Σε αυτό συνίσταται η τυραννία της πολιτικής.
H πολιτική ασκείται εις βάρος της ελευθερίας του καθενός, πολλές φορές και εις βάρος της περιουσίας του ή και της ίδιας του της ζωής, εφόσον το κράτος έχει το μονοπώλιο της άσκησης βίας. H άσκηση πολιτικής εξουσίας σε τελευταία ανάλυση βασίζεται σε αυτό: στη δυνατότητα άσκησης ωμής βίας που έχει το κράτος εναντίον οποιουδήποτε.
Σε αυτό συνίσταται το πρόβλημα της πολιτικής υποχρέωσης: γιατί οφείλει το άτομο να υποτάσσεται στην πολιτεία; Ποια είναι η ηθική βάση της πολιτικής εξουσίας; Μία και μόνη, ίσως: η ανάγκη εξασφάλισης συνοχής στη σύλληψη και εκτέλεση αποφάσεων που αφορούν ένα οργανωμένο κοινωνικό σύνολο - από τη φυλή ως το σύγχρονο εθνικό κράτος. Η «κάθετη» οργάνωση επιβάλλεται από πάνω προς τα κάτω, εξασφαλίζοντας την απαραίτητη ενότητα, όχι όμως χωρίς ένα κόστος για το σύνολο και αυτό είναι ο δεσποτισμός στον οποίον κατατείνει. H δημοκρατία είναι ένα καλό σύστημα για τον περιορισμό και τον έλεγχο της εξουσίας, αλλά ανεπαρκές αν δεν συνδέεται με την αναγνώριση απαραβίαστων ατομικών δικαιωμάτων. Χωρίς αυτή την αναγνώριση, οποιαδήποτε μορφή δημοκρατίας έχει ολοκληρωτικό χαρακτήρα, διότι στο όνομά της ζητεί η πολιτική εξουσία να της αναγνωριστεί το δικαίωμα στην ακράτεια. Και ο φιλελευθερισμός από τη γένεσή του έχει ταχθεί στην άρνηση αναγνώρισης αυτού του δικαιώματος σε οποιαδήποτε εξουσία, ακόμη και της δημοκρατικής.
H τυραννία της πολιτικής, όμως, έχει και μια άλλη όψη και αυτή είναι η απόδοση παναρμοδιότητας στην πολιτική, πράγμα που οδηγεί στην πολιτικοποίηση των πάντων. Οσοι πρεσβεύουν ή δέχονται παθητικά κάτι τέτοιο παραθεωρούν τον ολοκληρωτικό χαρακτήρα αυτής της στάσης. H υποτιθέμενη παναρμοδιότητα της πολιτικής σημαίνει ότι όλες οι σφαίρες της ανθρώπινης δραστηριότητας, που περιλαμβάνουν τη γνώση, τις τέχνες και κάθε μορφή επικοινωνίας, δεν είναι τίποτε άλλο από συνέχιση της πολιτικής με άλλα μέσα. Και αναζητείται, ως εκ τούτου, το «πολιτικό νόημα» οποιασδήποτε ενέργειας ή διαδικασία, οποιασδήποτε σκέψης ή σχέσης.
Βέβαια, η ιδέα της αναγωγής κάθε ιδέας σε πολιτική είναι αυτοαναιρούμενη αν εφαρμοσθεί στον εαυτό της, εφόσον αντλεί το κύρος της ως πολιτική σκέψη, με όρους εξουσίας και όχι με όρους αλήθειας. Ας επιστρέψουμε, όμως, στην «κάθετη» σχέση κυριαρχίας/υποταγής που ισχύει σε κάθε σχήμα πολιτικής εξουσίας, μέσω της οποίας εξασφαλίζεται η οργανική ενότητα μιας κοινωνίας. Σε αντίθεση με αυτό, υπάρχει και το «οριζόντιο» σχήμα που αποτελούν άλλες μορφές ανθρωπίνων διαδράσεων, όπως είναι οι πολιτιστικές και εμπορικές συναλλαγές, στη σφαίρα ελευθερίας που αποτελεί η κοινωνία πολιτών. Είναι προτιμότερο το δεύτερο αυτό σχήμα, αν έχει κανείς τη δυνατότητα επιλογής κάτω από ίσες συνθήκες, και, αν ναι, για ποιον λόγο;
Ο λόγος βρίσκεται ασφαλώς στο γεγονός ότι προτιμάται η ελευθερία ως αγαθό και η προτίμηση αυτή μειώνει και το κόστος της «οριζόντιας» έναντι της «κάθετης» διάδρασης, αν το ζητούμενο είναι κάποια μορφή κοινωνικής αρμονίας και τάξης. Αυτό συμβαίνει διότι η εξασφάλιση εκούσιας συνεργασίας σε μια συναλλαγή έχει μικρότερο κόστος - σε χρήμα, χρόνο, προσπάθεια, ανθρώπινες ζωές - από την εξασφάλιση ακούσιας συνεργασίας μέσα από την καθυπόταξη ή την υποδούλωση.
Υπό συνθήκες ελευθερίας, μεγιστοποιείται ο βαθμός αυτοεπιβαλλόμενης τάξης. H δυνατότητα δημιουργίας μιας πλήρως αυτορρυθμιζόμενης τάξης, χωρίς καμιά εξουσιαστική παρέμβαση για την τήρηση κανόνων και συμφωνιών, είναι ίσως ουτοπική. Αλλά η ελαχιστοποίηση της κρατικής εξουσίας συνεπάγεται, αν μη τι άλλο, ελαχιστοποίηση του κόστους - με την ευρύτερη έννοια - της επιβολής κατεστημένων κανόνων στις διαδράσεις μεταξύ ατόμων σε ένα κοινωνικό σύνολο.
Εδώ εντοπίζεται ο πολιτικός ρόλος της ελευθερίας. Οταν ασκείται καταπιεστικά η πολιτική εξουσία επικρατεί ένα πλέγμα σχέσεων που ανάγεται σε παίγνιο μηδενικού αθροίσματος: χάνει ο εξουσιαζόμενος εις βάρος του εξουσιαστή. H επικράτηση ενός τέτοιου καθεστώτος, όμως, έχει κόστος, ακόμη και για τον εξουσιαστή. Και αυτό οφείλεται στο ότι οι όροι του και οι κανόνες του δεν είναι αυτοεπιβαλλόμενοι. H σχέση, επομένως, μεταξύ «κάθετης» και «οριζόντιας» διάδρασης δεν είναι συμμετρική. H δεύτερη ανάγεται σε «παίγνιο θετικού αθροίσματος». Επιπλέον, βασίζεται σε μεγάλο βαθμό στην ελευθερία των ατόμων και επομένως σε κανόνες που προκύπτουν από συμβόλαια που συνάπτουν μεταξύ τους. Ασφαλώς οι κανόνες αυτοί χρειάζονται το εξουσιαστικό πλαίσιο της «κάθετης» διάδρασης που προσφέρει η πολιτική εξουσία για να καταστούν επιβλητοί και εφαρμόσιμοι. Αλλά αυτό σημαίνει ότι ο ρόλος του κράτους και εν γένει της πολιτικής εξουσίας διατηρείται σε ένα μίνιμουμ. Δεν μετατρέπεται σε πατερναλιστικό φορέα καθορισμού και πλήρωσης των αναγκών της κοινωνίας. Αυτόν ακριβώς όμως τον ρόλο αποδίδουν στο κράτος όσοι μιλούν για ανάγκη «διεύρυνσης του πολιτικού».
Αντίθετη είναι η θέση που υιοθετεί ο φιλελεύθερος. Θεωρώντας ότι η πεμπτουσία της δημοκρατίας είναι ο έλεγχος της εξουσίας, αντιστρατεύεται τον κρατισμό που είναι η σύγχρονη μορφή επεκτατισμού της πολιτικής εξουσίας. H πολιτική εξουσία είναι αναγκαία, ωστόσο, για να μπορούν να εξασφαλίζονται οι όροι που καθιστούν δυνατή την ελευθερία επιλογών σε ένα οργανωμένο κοινωνικό σύνολο. Εκεί εδράζεται η σύγχρονη φιλελεύθερη σκέψη και πολιτική. Κύριο εμπόδιό της είναι η άγνοια και η αταβιστική ροπή που έχουν οι περισσότεροι άνθρωποι στο να αντιλαμβάνονται κάθε σχέση με όρους «φίλου/εχθρού», ανάγοντάς την σε «παίγνιο μηδενικού αθροίσματος». Το κράτος θα ευνοήσει τον A δίνοντας όσα θα πάρει από τον B και όχι δημιουργώντας συνθήκες που θα διευκολύνουν τη συνεργασία μεταξύ A και B για να βελτιώσουν και οι δύο τις συνθήκες ζωής τους. Αυτή η νοοτροπία «αξιοποιείται» καταλλήλως από τους αντιπάλους της φιλελεύθερης πολιτικής σκέψης, συχνά με κίνητρα διόλου ανιδιοτελή. Ακόμη, όμως, και όταν αυτό δεν συμβαίνει, είναι αμφίβολο αν οι τελευταίοι αντιλαμβάνονται γρυ από τις αρχές της φιλελεύθερης πολιτικής σκέψης, η οποία είναι σαφής αλλά βρίσκεται επέκεινα του δικού τους γνωστικού ορίζοντα.