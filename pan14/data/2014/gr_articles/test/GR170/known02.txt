Στις αρχές Δεκεμβρίου επισκέφθηκε τη χώρα μας ο γνωστός βρετανός καθηγητής, κοινωνιολόγος και διευθυντής της London School of Economics Αντονι Γκίντενς, ο οποίος ανέπτυξε επί μακρόν την ιδέα του «τρίτου δρόμου». Ο «τρίτος δρόμος» είναι το όνομα της πολιτικής που ακολουθεί η κυβέρνηση του Τόνι Μπλερ, αλλά αντιπροσωπεύει τις αρχές διακυβέρνησης των περισσότερων σοσιαλιστικών κυβερνήσεων στην Ευρώπη, καθώς εν μέρει και αυτής των ΗΠΑ υπό τον Μπιλ Κλίντον.
Ο Γκίντενς, ο οποίος ήταν ήδη γνωστός διεθνώς από τις μελέτες του στον τομέα της κοινωνιολογικής θεωρίας, έχει γίνει τώρα διάσημος ως θεωρητικός του «τρίτου δρόμου», έχοντας δημοσιεύσει ομώνυμο βιβλίο πάνω σε αυτό το θέμα. Το βιβλίο αυτό επαινέθηκε, αλλά και επικρίθηκε δριμύτατα, από ριζοσπαστικούς όσο και συντηρητικούς σχολιαστές, ως κενό πολιτικού περιεχομένου. Αυτό είναι φυσικό, από τη στιγμή που οι επικριτές του βιβλίου ταυτίζονται με τους πολιτικούς αντιπάλους του «τρίτου δρόμου».
Σύμφωνα με αυτούς, οι οποίοι βρίσκονται στα δύο άκρα του πολιτικού φάσματος, δεν αντιστοιχεί η πολιτική αυτή σε κανένα συγκεκριμένο πολιτικό πρόγραμμα ή σε οποιαδήποτε ιδεολογία. Οι κυβερνήσεις του Μπλερ, του Κλίντον, του Ντ' Αλέμα, του Σρέντερ κ.ά. αυτοπροσδιορίζονται ως «προοδευτικές», στην πράξη όμως ακολουθούν πολιτικές που δεν διαφέρουν σε τίποτε από την πολιτική συντηρητικών κομμάτων, εφόσον και οι δύο υπόκεινται στους ίδιους οικονομικούς περιορισμούς και υφίστανται ταυτόσημες κοινωνικές πιέσεις. Για τους αμετάπειστους σοσιαλδημοκράτες της κλασικής σχολής ­ όπως άλλωστε και για τους αμετανόητους κομμουνιστές ­ ο «τρίτος δρόμος» αποτελεί φυγή προς τον καπιταλισμό και τον νεοφιλελευθερισμό, υπό το ένδυμα της προοδευτικότητας. Ανάλογη είναι και η στάση των συντηρητικών αντιπάλων του «τρίτου δρόμου», που θεωρούν ότι αυτός δεν είναι τίποτε άλλο από ένα συνονθύλευμα ιδεών σχηματισμένων όπως όπως και που δεν ανταποκρίνονται σε μια αναγνωρίσιμη και κρυσταλλωμένη ιδεολογική παράδοση.
Η αλήθεια είναι ότι οι εκ δεξιών και εξ αριστερών επικριτές του «τρίτου δρόμου» έχουν πολλά δίκια με το μέρος τους. Αν θεωρηθεί ότι ο «τρίτος δρόμος» είναι η ετερώνυμη πολιτική που ακολουθούν διάφορες σοσιαλιστικές κυβερνήσεις στη Δυτική Ευρώπη και η κυβέρνηση του Κλίντον στις ΗΠΑ, δεν βλέπει κανείς τίποτε το κοινό μεταξύ τους εκτός από μια πολιτική συνέχειας με τα συντηρητικά κόμματα, καθώς και υιοθέτησης νεοφιλελεύθερων λύσεων συγκεκριμένων προβλημάτων. Το τελευταίο εξηγεί και την κατηγορία προδοσίας των σοσιαλιστικών οραμάτων που τους απευθύνουν οι ακραιφνείς μαρξιστές, στη συνείδηση των οποίων ο (νεο)φιλελευθερισμός ­ καταλλήλως δαιμονοποιημένος ­ είναι ό,τι χειρότερο εφεύρε ο άνθρωπος για τον εαυτό του μαζί τον πόλεμο, τη δουλεία και τη συναλλακτική οικονομία.
Επομένως, ο «τρίτος δρόμος» δεν είναι τίποτε άλλο, κατά τους επικριτές του, από ένα φύλλο συκής για να συγκαλύψει την εγκατάλειψη του σοσιαλισμού, την έλλειψη προγράμματος, την απουσία ιδεολογικού ορίζοντα και την υποχώρηση μπροστά στις ανάγκες του παγκοσμιοποιημένου καπιταλισμού. Επιπλέον, το να εμφανίζεται ένας «τρίτος δρόμος» ως ενδιάμεσος ανάμεσα σε δύο ακραίες και ανεπιθύμητες καταστάσεις αποτελεί ένα παμπάλαιο τερτίπι.
Οι οπαδοί του «τρίτου δρόμου», υποστηρίζουν οι επικριτές του, εμφανίζουν τις δικές τους μεσοβέζικες προτάσεις ως «λογική» μέση οδό ανάμεσα σε δύο άκρα. Ποια είναι όμως η θεωρητική μήτρα στην οποία θα εντάξουν το πρόγραμμά τους; Ποιο είναι, τέλος πάντων, το θεωρητικό και πρακτικό μήνυμα του «τρίτου δρόμου»;
Σε όλα αυτά υπάρχει αντίλογος. Η φόρμουλα ή πρόταση του «τρίτου δρόμου» ξεκινάει από το ότι ο σοσιαλισμός πέθανε, που είναι η αφετηρία της πολιτικής του «τρίτου δρόμου» και η κύρια και αρχική διαπίστωση του Γκίντενς. Η Αριστερά ­ με την έννοια της κλασικής σοσιαλδημοκρατίας, αλλά και της κομμουνιστικής ιδεολογίας ­ δεν έχει να προσφέρει πειστικές εναλλακτικές λύσεις στα προβλήματα που γεννώνται με την εξέλιξη του σύγχρονου καπιταλισμού, όπως λέει στη συνέντευξή του ο βρετανός κοινωνιολόγος («Το Βήμα», 29.11.1998). Αν δεν παραδεχθεί κανείς αυτήν τη βασική προκείμενη, δεν μπορεί να γίνει συζήτηση για τον «τρίτο δρόμο». Και οι σύγχρονοι σοσιαλιστές στη Δυτική Ευρώπη ξεκινούν ­ έστω και αν δεν το ομολογούν πάντοτε ­ από αυτήν την αφετηριακή παραδοχή. Η εκλογική νίκη τους σε όλες τις χώρες της Ενωμένης Ευρώπης, πλην της Ισπανίας και του Λουξεμβούργου, εξηγείται εν μέρει από αυτήν την επιτυχή αφομοίωση νέων ιδεών και την ικανότητα των ηγεσιών να τις μετουσιώσουν σε πρόγραμμα αποδεκτό από τους ψηφοφόρους.
Το φαινόμενο αυτό είναι εκπληκτικό, αν το σκεφθεί κανείς από μια άλλη σκοπιά. Η χρεοκοπία της κλασικής σοσιαλδημοκρατίας συνέπεσε χρονικά με την κατάρρευση του κομμουνισμού. Εν τούτοις, τα σοσιαλιστικά και όχι τα συντηρητικά κόμματα μπόρεσαν να αξιοποιήσουν αυτό το κοσμοϊστορικό γεγονός. Παράλληλα, την τελευταία εικοσιπενταετία άνθησε η φιλελεύθερη πολιτική και οικονονομική σκέψη, η οποία επηρέασε καίρια την πολιτική πρακτική στις δυτικές δημοκρατίες.
 Η σοσιαλιστική ιδέα της κοινωνικοποίησης των μέσων παραγωγής, του οικονομικού σχεδιασμού και του παναρμόδιου κράτους υποχώρησε μπροστά στη νέα τάση, που τονίζει τη σημασία των ατομικών ελευθεριών, τον πολιτιστικό πλουραλισμό και την αρμοδιότητα της κοινωνίας πολιτών. Βέβαια, η φιλελεύθερη θεωρία και πρακτική συνδέεται με μια κοινωνική σκληρότητα απέναντι στις ασθενέστερες κοινωνικές ομάδες.
Η πρακτική όμως του «τρίτου δρόμου» έδειξε ότι αυτή η σύνδεση δεν είναι ούτε αναγκαία ούτε επιθυμητή. Το Νέο Εργατικό Κόμμα του Τόνι Μπλερ αφομοίωσε τις πολιτικές και οικονομικές συνέπειες του σύγχρονου φιλελευθερισμού ­ σεβασμός των ατομικών δικαιωμάτων, προσαρμογή στους κανόνες της παγκοσμιοποιημένης αγοράς ­ και το παράδειγμά του ακολουθούν με επιτυχία πολλά άλλα σοσιαλιστικά κόμματα.
Ο «τρίτος δρόμος» είναι η φόρμουλα της σοσιαλιστικής αυτής επιτυχίας: όχι διότι παρέχει ένα θεωρητικό πλαίσιο για αυτήν, όσο διότι παρουσιάζει ένα φάσμα προβληματισμών για τις πολιτικές ηγεσίες. Νέες φροντίδες που συνδέονται με την οικολογία και την ευρύτατη πολιτιστική πολυμέρεια των σύγχρονων κοινωνιών ευαισθητοποιούν τους επιτυχημένους πολιτικούς ηγέτες. Αυτές σηματοδοτούν τη διάκριση μεταξύ καλής διακυβέρνησης, που ανταποκρίνεται στις προσδοκίες του πολίτη στις σύγχρονες δημοκρατικές χώρες και της μη ικανοποιητικής, πατερναλιστικής διακυβέρνησης ­ εκείνης που θεωρεί ότι ο πολίτης πρέπει όχι μόνο να προστατευθεί αλλά και να καθοδηγηθεί «για το δικό του καλό».
Αυτό το είδος διακυβέρνησης που συνδέεται με τον κρατισμό της κλασικής σοσιαλδημοκρατίας, αλλά και με εκείνον της πελατειακότητας (κοινώς του ρουσφετιού) των συντηρητικών κομμάτων, κατόρθωσε να ξεπεράσει «ο τρίτος δρόμος». Χωρίς θαυματουργές φόρμουλες, χωρίς ρητορικές εξάρσεις και χωρίς την εμμονή στο νεοφιλελεύθερο δόγμα της παναρμοδιότητας της αγοράς.
Αυτόν τον δρόμο δεν αποδέχονται και δεν αντιλαμβάνονται οι αντίπαλοι της μεταρρύθμισης: τόσο οι συντηρητικοί όσο και οι κλασικοί σοσιαλδημοκράτες. Και οι δύο είναι συντηρητικοί, με τον τρόπο τους. Αρνούνται να ακολουθήσουν την κοινωνία με τις νέες ανάγκες που διαμορφώνει, αρνούνται να εμπιστευθούν την αυτόνομη πορεία της. Κυρίως αρνούνται να προσαρμοστούν στα νέα δεδομένα. Αντίθετα, οι σύγχρονοι σοσιαλιστές προσαρμόζονται σε αυτά, έστω ερήμην του κλασικού σοσιαλιστικού δόγματος. Και προσαρμόζονται με ενθουσιασμό, όχι κατά παραχώρηση. Εναν ενθουσιαμό που εξέφρασε με το μπρίο του ο Αντονι Γκίντενς στην ομιλία του και που αποτυπώνεται στο πνεύμα του βιβλίου του, που είναι μια σύγχρονη και τεκμηριωμένη έκκληση υπέρ της υπέρβασης της συντηρητικής αγοραφοβίας που επιβιώνει στις κοινωνίες μας.