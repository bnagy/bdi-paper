Με την ευκαιρία της δεκάχρονης επετείου από την κατεδάφιση του τείχους του Βερολίνου και την κατάρρευση του υπαρκτού σοσιαλισμού στην Ευρώπη, έγραψα δύο άρθρα που δημοσιεύθηκαν στο «Βήμα»: «Η κατάρρευση της ουτοπίας» (7.11.1999) και «Οι νοσταλγοί του τείχους» (21.11.1999). Η αρθρογραφία αυτή δεν έμεινε χωρίς ανταπάντηση, η οποία ήρθε με το άρθρο του Κωνσταντίνου Τσουκαλά «Η αριστερά δεν νοσταλγεί το τείχος» («Το Βήμα», 21.11.1999).
Ομολογώ ότι ανέμενα κάποια αντίδραση από τους ορθόδοξους κομμουνιστές και τους συμπαθούντες, όχι όμως από έναν διανοούμενο που σχετίζεται με τον ολοκληρωτισμό όσο ο ισπανός ινφάντης με το ελληνικό ρητινέλαιο. Επιπλέον οι ιδέες μας συμπίπτουν σε πολλά που αφορούν τον ορθολογισμό, τη δημοκρατία και ορισμένα θέματα αισθητικής. Διαφέρουμε όμως σε μερικές ιδεολογικές προκείμενες, όπως θα φανεί πιο κάτω.
Το κύριο θέμα που με απασχόλησε είναι η σημασία της κατάρρευσης του τείχους, και του κομμουνισμού μαζί του, η οποία συνίσταται στην ολοσχερή και αποδεδειγμένη χρεοκοπία του συστήματος. Και η χρεοκοπία αυτή πήρε πανηγυρικές διαστάσεις, πράγμα που προκάλεσε την αμηχανία και τη δυσφορία πολλών νοσταλγών, τουλάχιστον εδώ, στην Ελλάδα. Διότι νοσταλγοί υπάρχουν, κυρίως στους κόλπους του δογματικού μαρξισμού.
Από την άλλη μεριά, η κατάρρευση αυτού του αριστερού καθεστώτος δεν μπορεί να αφήνει παγερά αδιάφορους τους υπόλοιπους αριστερούς. Η ρωσική επανάσταση και το σύστημα που προέκυψε από αυτήν ήταν επί δεκαετίες πηγή έμπνευσης για όλη την αριστερά, πλην της σοσιαλδημοκρατίας.
Αναγνωρίζω ότι για μια μερίδα ουτοπικών σοσιαλιστών, η κατάρρευση του κομμουνιστικού συστήματος είναι ευπρόσδεκτο γεγονός: Ο υπαρκτός σοσιαλισμός απέθανε, ζήτω ο ουτοπικός σοσιαλισμός, μοιάζει να λένε. Τα γκουλάγκ εξαφανίστηκαν, τα «επιτεύγματα» απομυθοποιήθηκαν, το όραμα παρέμεινε. Δεν βλέπω τίποτε το μεμπτό στην εμμονή στην ουτοπία, όταν αυτή παραμένει στο επίπεδο του πνευματικού πειραματισμού με εναλλακτικές δυνατότητες κοινωνικής και πολιτικής οργάνωσης. Στον κόσμο της πολιτικής όμως το όραμα πρέπει να έχει κάποιο αντίκρισμα στην πραγματικότητα. Και εκεί ακριβώς ο υπαρκτός σοσιαλισμός παρείχε αυτό το «αντιστήριγμα υπαρκτότητας» στο οποίο αναφέρθηκα στα άρθρα μου. Η ιδέα δεν είναι καινούργια. Η ίδια η ονομασία που δόθηκε στον «υπαρκτό σοσιαλισμό» φανερώνει την επιδίωξη απόδοσης πραγματικής βάσης σε ένα πρόταγμα αναμόρφωσης όχι μόνο της κοινωνίας αλλά του ίδιου του ανθρώπου, που αλλιώς θα έμενε αυστηρά στο πεδίο της ουτοπίας, δηλαδή της μη πραγματικότητας.
Αυτό προσπάθησα να δείξω στα άρθρα μου. Εκείνο που δεν έκανα, και η κριτική του Τσουκαλά είναι σ' αυτό εποικοδομητική, είναι να τονίσω όχι μόνο ότι η ουτοπία μόνη της είναι μετέωρη αλλά ότι το ουτοπικό στοιχείο ενυπάρχει στον υπαρκτό σοσιαλισμό. Δεν έχουμε δηλαδή από τη μια μεριά έναν σοσιαλισμό που είναι ουτοπικός, οραματικός και συμπαθής και από την άλλη έναν άλλο, που είναι ρεαλιστικός, καταπιεστικός και αποκρουστικός. Ο τελευταίος περιέχει ένα ουτοπικό στοιχείο και αυτό είναι ο μυθολογικός χαρακτήρας της «επίσημης» πραγματικότητας που προπαγάνδιζε και που συνυπήρχε παράπλευρα και σε αντιδιαστολή με την εμπειρική πραγματικότητα.
Η διπλή γλώσσα του κομμουνισμού (doppiezza, double-talk), την οποία καταδίκαζαν τόσο ο Γκράμσι όσο και ο Οργουελ στα γραπτά τους, προέρχεται από την αντικατάσταση του πραγματικού με το μυθικό και ουτοπικό στοιχείο. Η ουτοπία γίνεται με αυτόν τον τρόπο τυραννία. Ο υπαρκτός σοσιαλισμός επέβαλε με τη βία την αναγνώριση της ουτοπίας ως πραγματοποιημένης. Στη θέση της θλιβερής εμπειρικής πραγματικότητας, πρόβαλε η επίσημα αποδεκτή «πραγματικότητα». Αλλωστε, όπως έγραφε ο Λούκατς, αν τα αντικειμενικά δεδομένα δεν ταιριάζουν με την ιδεολογία, τόσο το χειρότερο για τα αντικειμενικά δεδομένα.
Οταν για να επιβληθεί μια φανταστική «πραγματικότητα» χρησιμοποιείται ένας τερατώδης κρατικός και κομματικός μηχανισμός, η ουτοπία μετατρέπεται σε τυραννία. Η κατάρρευση της τυραννίας αυτής χαιρετίστηκε από τους πάντες πλην των αμετανόητων, αρτηριοσκληρωτικών κομμουνιστών. Οι ουτοπιστές σοσιαλιστές είδαν στη διάλυση του υπαρκτού σοσιαλισμού την επιβεβαίωση των δικών τους οραμάτων. Καλό όμως θα είναι να δουν και την άλλη πλευρά του νομίσματος, που είναι η μετατροπή της ουτοπίας σε ολοκληρωτικό εφιάλτη όταν ενσωματωθεί σε ένα πολιτικό σύστημα. Η δυνατότητα μιας τέτοιας μετατροπής συχνά παραβλέπεται από πολλούς καλόπιστους ουτοπιστές.
Αν επομένως αναφέρθηκα στην «κατάρρευση της ουτοπίας», αντιπαραθέτοντας την τελευταία με τη δημοκρατία, το έκανα για δύο λόγους: ο ένας έχει να κάνει με τη σχέση του εμπειρισμού με το δημοκρατικό πολίτευμα και ο άλλος με την ανάγκη συγκράτησης του ουτοπισμού. Πιστεύω πράγματι ότι ο Μπέρτραντ Ράσελ έχει απόλυτο δίκιο όταν γράφει ότι ο εμπειρισμός, δηλαδή ο σεβασμός στην εμπειρική πραγματικότητα, αποτελεί τη φιλοσοφία που είναι η πιο συμβατή με τη δημοκρατία. Ο λόγος γι' αυτό είναι ότι ο εμπειρισμός με αυτή την έννοια απαιτεί την άσκηση ελέγχων και ανταποκρίνεται στη λογοδοτική υποχρέωση του στοχαστή και του ερευνητή ως προς τα γεγονότα που καλείται να εξηγήσει, ακριβώς όπως συμβαίνει στη δημοκρατία, όπου η εξουσία δίνει λόγο για τις πράξεις της. Ο ουτοπιστής δεν δίνει λόγο σε κανέναν και δεν δέχεται να ελεγχθεί από την εμπειρική πραγματικότητα. Κι αυτό με φέρνει στο δεύτερο σκέλος της αντίρρησης στην ουτοπία που εξέφρασα. Θεωρώ σημαντικό τον ρόλο που παίζει στον πολιτισμό μας ο ουτοπιστής - οραματιστής. Εχω όμως τη γνώμη ότι στο φως της ιστορικής εμπειρίας της ανθρωπότητας είναι αναγκαίο να αρνηθούμε στην ουτοπία το δικαίωμα στην ακράτεια, ιδίως όταν αυτή η ακράτεια παίρνει εξουσιαστική μορφή.
Δεν νομίζω ότι σ' όλα αυτά θα είχε σοβαρές αντιρρήσεις ο Τσουκαλάς, εφόσον και ο ίδιος ήταν πάντα μεταξύ εκείνων στο ΚΚΕ εσωτ., στο οποίο ανήκαμε και οι δύο, όπως μνημονεύει στο άρθρο του, που αντιμετώπιζαν τους ουτοπικούς δονκιχωτισμούς των ρομαντικότερων συντρόφων μας με τον ταπεινόφρονα εμπειρισμό ενός Σάντσο Πάντσα, συνεπικουρούμενος από τον γράφοντα. Του θυμίζω, εν παρόδω, ότι παρ' όλα αυτά το ΚΚΕ εσωτ. δεν αντιτάχθηκε τόσο σθεναρά, όσο ο ίδιος ισχυρίζεται στο άρθρο του, «στον σταλινισμό και στις παραφυάδες του», από τη στιγμή που δύο τέτοιες λερές «παραφυάδες» με τις οποίες το κόμμα αυτό διατηρούσε άριστες σχέσεις ήταν ο Τσαουσέσκου και ο Κιμ Ιλ Σουνγκ. Αυτό προς αποκατάσταση της ιστορικής αλήθειας.
Είναι φανερό ότι οι διαφορές μου με τον Τσουκαλά, ως εδώ, δεν είναι σημαντικές. Σε ένα σημείο όμως διαφέρουμε ριζικά και αυτό είναι η ιδέα που έχουμε για τη δημοκρατία. Αν τον αντιλαμβάνομαι ορθά, συνδέει τη δημοκρατία με την πολιτικοποίηση, μέσω της οποίας οι πολίτες συμμετέχουν στη «συνεχή επιλογή αξιακών προσανατολισμών της Πολιτείας». Εκεί βλέπει ο Τσουκαλάς τον (ειδικό;) ρόλο της αριστεράς, η οποία τάσσεται υπέρ της δικαιοσύνης, της αλληλεγγύης και της ισότητας. Και από τη στιγμή που «το μεγαλύτερο πολιτικό πρόβλημα που καλούμαστε να λύσουμε από κοινού» είναι το «πρόβλημα της ειρηνικής και δημοκρατικής βελτίωσης των κοινωνιών μας» έπεται ότι δεν νοείται δημοκρατία που δεν είναι αριστερή. Γι' αυτό και μιλάει ο Τσουκαλάς για «δημοκρατική ουτοπία».
Τι θα συμβεί όμως αν η άκρα δεξιά εμφανισθεί με ένα αντίστοιχο ουτοπικό πρόταγμα; Αυτή είναι μια άλλη πλευρά της πολιτικοποίησης, η οποία είναι, ας μην το ξεχνάμε, δίκοπο μαχαίρι. Η πολιτικοποίηση του γερμανικού πανεπιστημίου, εναντίον της οποίας καταφέρεται το 1937 ο νεαρός, τότε, αμερικανός κοινωνιολόγος Robert Merton, σήμαινε απλώς και μόνο τη ναζιστικοποίησή του. Δεν είναι αδύνατη η παλινδρόμηση σε φασιστικές ή έστω ακροδεξιές πολιτικοποιήσεις.
Επιπλέον δεν βλέπω γιατί δεν μπορεί μια δημοκρατία να ανεχθεί εκείνους που δεν είναι πολιτικοποιημένοι. Προσωπικά διεκδικώ το δικαίωμα να μην είμαι σε συνεχή πολιτική εγρήγορση. Διεκδικώ μια θέση στη δημοκρατική πολιτεία, χωρίς να συμμετέχω στα κοινά αν δεν το επιθυμώ. Η ατομικότητα του καθενός αποτελεί έναν ηθικό χώρο που προστατεύεται από τα απαραβίαστα δικαιώματά του σε μια δημοκρατία.
Δεν ξέρω αν «τα τείχη που χωρίζουν τους ανθρώπους», που ο Τσουκαλάς ζητάει να γκρεμιστούν, έχουν καμιά σχέση με τα πολιτικά (ή «αστικά», όπως τα ονομάζει) δικαιώματα. Η φράση θυμίζει εντυπωσιακά το αίτημα της χορωδίας της «Αντιγόνης», στην παράσταση του Living Theatre, όπου τα τείχη αυτά ταυτίζονται με εκείνα της ατομικής ιδιοκτησίας. Υπό συνθήκες δημοκρατίας όμως ο καθένας έχει τη δυνατότητα να διατηρεί το τείχος που του εγγυάται την ιδιωτικότητά του, ενώ συγχρόνως του επιτρέπεται να το καταργεί αν και όποτε το θελήσει. Οποιος, για παράδειγμα, θέλει να χαρίσει μέρος ή το σύνολο της περιουσίας του σε αναξιοπαθούντες συμπολίτες του, έχει τη δυνατότητα να το κάνει σε μια δημοκρατία. Η κατεδάφιση του τείχους που προστατεύει την ατομικότητα του καθενός, η οποία είναι συνυφασμένη με την ιδιότητα του ανθρώπου και του πολίτη ­ τουλάχιστον στον δικό μας πολιτισμό ­ οδηγεί μοιραία στην ανέγερση του τείχους που γκρεμίστηκε πριν από δέκα χρόνια και στη δυστοπία που έκρυβε πίσω του.