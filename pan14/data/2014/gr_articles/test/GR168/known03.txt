Ο μεγάλος ιταλός μαρξιστής Αντόνιο Γκράμσι έγραφε από τη φυλακή όπου ήταν κλεισμένος το 1931 ότι είναι ανάγκη να λέγεται η αλήθεια στην πολιτική, ιδίως όταν η τελευταία ασκείται σε μεγάλη κλίμακα. Δέκα χρόνια νωρίτερα, όταν εξέδιδε την επαναστατική εφημερίδα «Ορντινε Νουόβο» («Νέα Τάξη»), είχε βάλει στην προμετωπίδα της τη φράση του γερμανού σοσιαλδημοκράτη και συγχρόνου του Μαρξ, Φερδινάνδου Λασάλ: «Το να λέει κανείς την αλήθεια είναι επαναστατικό».
Αυτά υποστήριζαν προσωπικότητες της ευρωπαϊκής Αριστεράς προτού προσβληθεί αυτή η παράταξη από την αρρώστια του ολοκληρωτισμού. Και ο ολοκληρωτισμός έχει ανάγκη από το ψέμα στην πολιτική. Αυτό ισχύει ασφαλώς στην περίπτωση του ναζισμού και της χιτλερικής θεωρίας του μεγάλου ψέματος: οι μάζες, έγραφε ο Χίτλερ, αρέσκονται στο ψέμα και πιστεύουν ευκολότερα τα μεγάλα ψέματα στην πολιτική. Αλλά και τα κομμουνιστικά καθεστώτα δεν πήγαν πίσω στη συστηματική ψευδολογία, έστω κι αν δεν έδωσαν θεωρητική διατύπωση στην πρακτική τους.
Αυτές οι διαπιστώσεις οδήγησαν τη διάσημη φιλόσοφο Χάνα Αρεντ στο να διερευνήσει τα κοινά χαρακτηριστικά των ολοκληρωτικών καθεστώτων κυρίως όσον αφορά τη ροπή τους προς το ψέμα. Στην αναζήτησή της η γερμανοαμερικανίδα φιλόσοφος πήγε πιο πέρα από τη σχέση του ψέματος με τον ολοκληρωτισμό και διατύπωσε την άποψη ότι η ψευδολογία είναι σύμφυτη με την πολιτική ακόμη και σε ένα δημοκρατικό καθεστώς. Αυτή η κρίση της Χάνα Αρεντ δεν έχει καμιά σχέση με την κυνική «προπολιτική» αντίληψη σύμφωνα με την οποία όλοι οι πολιτικοί είναι ψεύτες και η πολιτική πρακτική συνίσταται σε συνεχή και συστηματική απάτη του λαού. Η Αρεντ εννοεί κάτι βαθύτερο: ότι η πολιτική βρίσκεται σε διαρκή ανταγωνισμό με την αντικειμενική αλήθεια και η κυριαρχία τής μιας είναι ασυμβίβαστη με την επικράτηση της άλλης. Η αλήθεια ­ με τη συνηθισμένη έννοια της αντιστοιχίας του λόγου με την πραγματικότητα ­ έχει τη δική της απόλυτη αυτονομία και απαιτεί υποταγή σ' αυτήν όταν αναγνωρίζεται ως αλήθεια. Δεν εξαρτάται από τη θέληση κάποιας προσωπικότητας ή την προτίμηση οποιασδήποτε παράταξης. Δεν ανέχεται υποβιβασμό χάριν οποιασδήποτε πολιτικής, ιδεολογικής ακόμα και ηθικής σκοπιμότητας. Και αυτή η δεσποτική εξουσία που ασκεί η αλήθεια είναι εντελώς ασυμβίβαστη με την πολιτική εξουσία, ακριβώς διότι η τελευταία υπηρετεί σκοπιμότητες.
Επειδή, επομένως, οι άνθρωποι δεν είναι δυνατόν συνειδητά και επίσημα να δέχονται το ψέμα στη θέση της αλήθειας, είναι αναγκαίο να καλύπτεται η πολιτική πράξη με ψέματα, δηλαδή με αναφορές και αιτιολογήσεις που δεν ανταποκρίνονται στα πράγματα. Για παράδειγμα, στη Γαλλία πριν από 100 χρόνια ήταν αδύνατο για την εξουσία να δεχθεί ότι ο λοχαγός Ντρέιφους ήταν αθώος εφόσον εκρίνετο σκόπιμο να διατηρηθεί η εύθραυστη ισορροπία της πολιτείας με το στράτευμα, η ηγεσία του οποίου επέμενε ψευδώς ότι ήταν ένοχος. Αν εδέχονταν την αλήθεια για την αθωότητά του, έπρεπε να αλλάξουν πολιτική: να ελευθερώσουν τον Ντρέιφους, να τον αποκαταστήσουν, να δυσαρεστήσουν τους στρατηγούς ­ πράγμα που τελικά έγινε λίγο καιρό αργότερα και έπειτα από έντονες προσπάθειες για την αποκατάσταση της δικαιοσύνης, αλλά και της αλήθειας. Η αλήθεια έχει τη δική της αυτόνομη δύναμη, στην οποία η πολιτική δεν θέλει να υποκύψει και καταφεύγει αναγκαστικά στη μεταμφίεση του ψέματος σε αλήθεια.
Αυτό όμως ισχύει μόνο ως ένα σημείο σε μια δημοκρατία: μόνο ως το σημείο που κατορθώνει η πολιτική να συγκαλύψει τα πραγματικά γεγονότα, όπως έγινε με την υπόθεση Ντρέιφους στη Γαλλία και την υπόθεση Γουότεργκεϊτ στις ΗΠΑ. Ενα δικτατορικό καθεστώς προσφέρεται πολύ περισσότερο για τη μόνιμη συγκάλυψη της αλήθειας. Και αυτό συμβαίνει όχι μόνο διότι η εξουσία έχει στη διάθεσή της μεγαλύτερες τεχνικές δυνατότητες απόκρυψης της αλήθειας υπό συνθήκες ολοκληρωτισμού, αλλά επειδή στις κλειστές κοινωνίες η αλήθεια δεν λειτουργεί ως ρυθμιστική αρχή: δεν πρυτανεύει η αλήθεια έναντι οποιασδήποτε άλλης αξίας ή σκοπιμότητας. Θυσιάζεται εύκολα ­ και συχνά με τη συναίνεση και τη συνενοχή διανοουμένων ­ χάριν κάποιας ιδεολογικής αρχής ή ανάγκης.
Αυτό βέβαια συμβαίνει και σε ανοιχτές, δημοκρατικές κοινωνίες. Δεν είχε πει ο Ζαν-Πολ Σαρτρ, ως συνοδοιπόρος των κομμουνιστών, ότι έπρεπε να αποκρύπτεται η αλήθεια για τα σοβιετικά γκούλαγκ για να μην αποθαρρύνεται η γαλλική εργατική τάξη; Ο ίδιος ο Σαρτρ αποτέλεσε πρότυπο στρατευμένου διανοούμενου, θεωρώντας ότι είναι πολιτικό και ηθικό καθήκον του να ταυτίζεται υπαρξιακά με μια ιδεολογία ή ένα κίνημα με απώτερη σωτηριολογική αποστολή. Και το καθήκον αυτό τοποθετείται υπεράνω του χρέους του πνευματικού ανθρώπου να υπηρετεί πριν απ' όλα την αλήθεια.
Το πρότυπο του στρατευμένου διανοούμενου ευδοκίμησε στον αιώνα μας. Και όσο κι αν βρίσκεται σε υποχώρηση σήμερα ο homo ideologicus εξακολουθεί να θεωρείται από πολλούς η πολιτική στράτευση ως δείγμα προχωρημένης σκέψης και συμπεριφοράς. Στην πραγματικότητα όμως αντιπροσωπεύει το αντίθετο της προόδου την οποία επικαλείται, εφόσον επιτρέπει ο διανοούμενος στον εαυτό του ελευθερίες με την αλήθεια, εφόσον δεν τη σέβεται ως ρυθμιστική αρχή, δηλαδή ως αρχή που δεσπόζει όλων των άλλων. Αν σε μια ανοιχτή κοινωνία υπάρχει ανοχή και για τέτοιες πρακτικές, αυτό οφείλεται στο γεγονός ότι η συνοχή μιας τέτοιας κοινωνίας δεν απειλείται από τη σύγκρουση μεταξύ αντιπάλων πολιτικών θέσεων και ιδεολογιών, από τη στιγμή που η ενότητά της στηρίζεται όχι σε ένα κοινό πιστεύω, μια κοινή ιδεολογία, αλλά στην ίδια την αρχή της πολυφωνίας.
Πιο σημαντική όμως και από αυτή την αρχή της πολυφωνίας είναι εκείνη της κυριαρχίας της αλήθειας. Ο λόγος γι' αυτό είναι απλός. Σε μια ανοιχτή κοινωνία, δηλαδή σε μια ώριμη δημοκρατική πολιτεία, με μια εύρωστη και αναπτυγμένη κοινωνία πολιτών, η δυνατότητα κριτικής είναι αρθρωμένη στους θεσμούς. Τόσο στον κόσμο των ιδεών όσο και στην πολιτική οφείλει κανείς να λογοδοτεί για οποιαδήποτε θεωρία και για κάθε ενέργεια. Και η λογοδότηση συνεπάγεται σε τελευταία ανάλυση έλεγχο ως προς την αλήθεια του λόγου των φορέων δράσης, δηλαδή των πολιτικών προσωπικοτήτων στην πολιτική, των πνευματικών ανθρώπων στο πεδίο των ιδεών. Δεν υπάρχει ούτε μπορεί να υπάρξει ανοχή για το εσκεμμένο ψέμα σε μια δημοκρατία. Σε τελευταία ανάλυση, η αλήθεια όταν γίνεται γνωστή, αναδίδει τη ρυθμιστική της αρμοδιότητα. Δεν επιτρέπεται να παίζει κανείς μαζί της ή να εξαιρείται από αυτήν. Εχοντας αυτά υπ' όψιν, μπορούμε να εκτιμήσουμε καλύτερα τη σημασία της ιδέας που είχε ο Γκράμσι για την αλήθεια στην πολιτική. Είναι μια ιδέα που συλλαμβάνει σε όλο της το βάθος την ποιοτική διαφορά ανάμεσα στη σύγχρονη, δημοκρατική, ανοιχτή κοινωνία και το οπισθοδρομικό πρότυπο της κλειστής κοινωνίας και τα αξιακά συνακόλουθά της, όποιο και αν είναι το ιδεολογικό ένδυμα με το οποίο αυτά εμφανίζονται. Το να λέγεται η αλήθεια στην πολιτική είναι περισσότερο από αρχή πολιτικού ήθους. Συνδέεται με την ευρωστία και την αυτοπεποίθηση μιας πολιτείας, μιας παράταξης ή μιας προσωπικότητας, δηλαδή με την άρνησή της να αποκρύψει ή να διαστρέψει την αλήθεια.