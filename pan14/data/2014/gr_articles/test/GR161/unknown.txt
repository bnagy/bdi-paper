Οσοι νομίζουν πως τη λογοτεχνία πρέπει να την κρατούμε έξω από τα σοβαρά της δημόσιας ζωής, πιθανόν συγχρωτίζονται με χλιαρούς στιχοπλέχτες, ενώ ξεχνούν ή αγνοούν ότι λ.χ. τους κρυπτικούς κώδικες της Εθνικής Τραπέζης τους είχε συντάξει, από τον περασμένο κιόλας αιώνα, όχι κάποιος μαθηματικός μήτε οικονομολογικός εγκέφαλος, παρά αντιθέτως ο συγγραφέας Αλέξανδρος Ρίζος Ραγκαβής: στα άδυτα της Εθνικής όταν τα ποσά σοβαρεύουν πολύ ή διακινούνται με (κλειδαριθμημένους) στίχους που ισχύουν ως και σήμερα.
Μετά την κατατοπιστική εισαγωγή, θέτω το ερώτημα αν μπορεί να ευοδωθεί η «Αθήνα 2004» δίχως τη συνεργία της λογοτεχνίας. Και ποια θα είναι η ουσιαστική διαφοροποίησή μας από τον άκρατο οργανωτισμό των προηγούμενων και επόμενων Ολυμπιάδων, τις οποίες εξάλλου δεν μπορούμε να συναγωνιστούμε στον τομέα της τεχνολογικής υποδομής και της δημόσιας προβολής; Προφανώς όχι τα φληναφήματα για μείωση της εμπορευματικής πεμπτουσίας και για τόνωση των «ιδεωδών του Ολυμπισμού» ­ τα οποία είναι αμφίβολο αν ίσχυσαν ποτέ, με την ιδεαλιστική χροιά που τα πασαλείβουμε σήμερα. Θα μπορούσε λοιπόν η ειδοποιός διαφορά της ελληνικής Ολυμπιάδας να εστιασθεί στη μνημειακή ή στη λογοτεχνική παράμετρο· η σκέψη φαντάζει αφελής και την παραμερίζουμε, αφού έτσι ή αλλιώς δεν θα διερευνηθεί. Εκείνο που μπορούμε ωστόσο να δούμε από τώρα είναι τι παθαίνει κανείς όταν για τις λογοτεχνικές δουλειές δεν προστρέχει στους λογοτέχνες· εννοώ το πολύ σύντομο και μολοντούτο μπόσικο κείμενο που περιέχεται στην ολοσέλιδη καταχώριση της Οργανωτικής Επιτροπής του «Αθήνα 2004» (κυριακάτικα φύλλα, 10 Οκτωβρίου). Η καταχώριση αφορά την προστασία και νομότυπη εκμετάλλευση του ωραίου και πολυσυλλεκτικού κότινου, που ήδη συνιστά το «Σήμα Κατατεθέν» της μεθεπόμενης Ολυμπιάδας. Παραθέτω το σύντομο κείμενο:
Καταθέτει ένα όνειρο που ξαναφέρνει τα Ιδανικά της / Ολυμπιάδας στη γενέτειρά τους. Ενα όνειρο που γίνεται / πραγματικότητα στην Αθήνα το 2004. Η εκπλήρωσή του / είναι δέσμευση για όλους μας. Γι' αυτό το λόγο, το σήμα δεν / λειτουργεί απλώς σαν σύμβολο. Μεταφέρει και κωδικοποιεί / μια μεγάλη αποστολή.
Σύντομα, διάφορα προϊόντα άριστης ποιότητας θα / κυκλοφορήσουν με το σήμα αυτό. Θα γίνουν οι φορείς της / νέας μας ταυτότητας που θα ακολουθήσει όλη την πορεία / προς τους αγώνες του 2004. Το ίδιο το σήμα θα λειτουργεί σαν προπομπός αυτής της πορείας. Και αυτό, γιατί ανήκει σε όλους μας. Το ίδιο και η ευθύνη της προστασίας του.
Το "Αθήνα 2004" δημιουργεί ένα ειδικό πρόγραμμα προστασίας του σήματος που εξασφαλίζει την άμεση αναγνώριση των γνήσιων αντιγράφων του. Και αυτό γιατί είναι διεθνώς κατοχυρωμένο και η χρήση του επιτρέπεται μόνο με γραπτή έγκριση του "Αθήνα 2004". Τόσο η Οργανωτική Επιτροπή όσο και η Διεθνής Επιτροπή / θα προστατεύσουν απόλυτα τη χρήση του από οποιασδήποτε / μορφής παραβάσεις».
Ολο αυτό θέλει να προειδοποιήσει: «Κατοχυρώσαμε νομικά τον λογότυπο της Ολυμπιάδας. Οσοι σκοπεύετε να τον εκμεταλλευθείτε ως σήμα για εμπορική χρήση, οφείλετε να ζητήσετε τη σχετική άδεια καταβάλλοντας αντίτιμο. Η αυθαίρετη εκμετάλλευση του σήματος θα επιφέρει κυρώσεις». Τα υπόλοιπα είναι βερμπαλισμοί.
Κατ' αρχήν, η στοίχιση των αράδων ξαμολήθηκε στα δεξιά έτσι ώστε να χωρίζει είτε το μόριο από το ρήμα («δεν / λειτουργεί», «θα / κυκλοφορήσουν») είτε τον σύνδεσμο από το ρήμα («γιατί / είναι») κ.ά. Αλλά αυτό είναι το λιγότερο· η συνοχή του κειμένου αποδεικνύεται επισφαλής μόλις επιχειρήσουμε να το διαβάσουμε προσεκτικά. Το σήμα, που περιέργως δρα ως αυτοκαταθέτης, επωμίζεται τη διττή αποστολή: (α) ξαναφέρνει τα Ιδανικά (με κεφαλαίο, ως ανώτερα από τα «ιδανικά» με υποτυπωδώς πεζό αρχικό γράμμα) και (β) είναι μια (εκ)πληρωτέα επιταγή του ονείρου. Συνήθως οι επιθυμίες «εκπληρώνονται», ενώ τα όνειρα «πραγματοποιούνται», «βγαίνουν αληθινά» κ.τ.τ. Και εκτός από την πολυπλοκότητα της σύλληψης και της φραστικής εφαρμογής, να σημειώσουμε ότι και η επιλογή της λέξης «όνειρο» δεν είναι η ευστοχότερη· με τη φόρτιση που πάμε να προσδώσουμε στην «Αθήνα 2004», αποδοτικότερο θα ήταν το «όραμα» ή κάτι παρόμοιο, καθώς το όνειρο επιπολάζει σε ιδιώτες που ονειρώττουν ατομικούς μεγάλους έρωτες ή πρώτους λαχνούς ­ και όχι σε ένα συλλογικό υποκείμενο που προσδοκά την εθνική του αναβάπτιση μέσω του παγκόσμιου θεσμού. Και από τη φράση «Γι' αυτό το λόγο», δεν είναι τόσο ότι λείπει ένα (τουλάχιστον) τελικό νι όσο ότι δεν υπάρχει καμία αιτιώδης συνάφεια των επόμενων με τα προηγηθέντα.
Στη δεύτερη παράγραφο του δημοσιεύματος, η λογική του αναγνώστη δοκιμάζεται στο εδάφιο: «Θα γίνουν οι φορείς [...] αυτής της πορείας». Οσο μπορούμε, κατανοούμε ότι η νέα (Ολυμπιακή μας) ταυτότητα «θα ακολουθήσει» την πορεία προς τους αγώνες, με το σήμα ως προπομπό ­ η δυσκολία έγκειται στο ότι το σήμα θα έχει ήδη τυπωθεί στα προϊόντα, τα οποία θα «ακολουθούν» την πορεία. Μια λύση του γρίφου είναι ότι τα σεσημασμένα με τον κότινο μπλουζάκια κτλ. έπονται, ενώ το σήμα προηγείται ατύπωτο, ωσάν χαράς ιδέα, στην «πορεία», σαν ένα σήμα πρωθύστερο.
Η ακροκέραμη στιγμή του δημοσιεύματος είναι η αποπτώχευση των συμβόλων: «Το σήμα [κατατεθέν] δεν λειτουργεί απλώς σαν σύμβολο. Μεταφέρει και κωδικοποιεί μια μεγάλη αποστολή», πλην όμως η λειτουργία των απανταχού συμβόλων ήταν ανέκαθεν να «μεταφέρουν» και να «κωδικοποιούν», διαφορετικά δεν θα τους έμενε και τίποτε άλλο να κάνουν! Η φιλολογική προπαιδεία θα προφύλασσε από την παραπομπή σε ανυπόστατες κατηγορίες της ρητορικής ή της ποιητικής: ή σύμβολο ή μεταφορά ή αλληγορία ή κάτι από αυτά τα δόκιμα και δεδομένα θα είναι το «σήμα κατατεθέν». Παραφιλολογία κάνουν συνήθως οι αφιλολόγητοι.
Μια παρατήρηση για το τέλος του κειμένου είναι ότι η υπογεγραμμένη «Οργανωτική Επιτροπή Ολυμπιακών Αγώνων Αθήνα 2004 ΑΕ» στερείται από τα δύο γραμματικά άρθρα της. Στις ανακοινώσεις των συλλογικών οργάνων, των τιτλούχων κτλ. οι υπογραφές πρέπει να είναι σύναρθρες: όχι «Πρωθυπουργός Ελλάδας» παρά «Ο Πρωθυπουργός της Ελλάδας» κ.ο.κ. Χωρίς το άρθρο, η «Επιτροπή» μοιάζει σαν να αποσπάστηκε πρόχειρα από αλφαβητικό ευρετήριο με γοργό κοπιάρισμα στον υπολογιστή· πράγμα υποβαθμιστικό.
Από τις λιγοστές παρατηρήσεις γίνεται προφανές ότι οι συντάκτες του Ολυμπιστικού δημοσιεύματος αδιαφόρησαν για τις δυνατότητες της στρωτής ελληνικής. Προφανώς το κείμενο έχει συνταχθεί από ανθρώπους που έχουν ενδεχομένως άλλες εξαιρετικές δεξιότητες, τη γλώσσα ωστόσο δεν την καλλιεργούν πολύ, εκτός και αν συντάσσονται με την αισθητική του κ. Κ. Σκανδαλίδη, που πριν από λίγες ημέρες ομίλησε με θέμα «Νέα πνοή στο όραμα (κτλ.)», αξιοποιώντας στον τίτλο του αλλοτινές δημοτικές εμπνεύσεις. Αλλά πνοή και όραμα, τόσο ωραία από μόνα τους, δεν πολυπηγαίνουν μαζί· «Με κότσια για το όραμα», «Με νέα φόρα για το όραμα», θα ήταν μια κάποια λύση. Καθ' ότι το όραμα δεν είναι πηλός ψόφιος για φύσημα ­ πεφυσιωμένοι παραλογοτέχνες ίσως είμαστε, θεϊκοί φυσηχτές, όχι.
Ολα τα ανωτέρω υποβαστάζουν την άποψή μου ότι η λογοτεχνική γραφίδα είναι για την «Αθήνα 2004» επιτακτική ανάγκη. Με οκτωβριανό σημείωμά της στην «Καθημερινή», η δόκιμη συγγραφέας κυρία Αμάντα Μιχαλοπούλου υποστηρίζει πως μπορεί μεν η εταιρεία Μαρκς εντ Σπένσερ να προσέλαβε ποιητές για να διαβάζουν οι υπάλληλοί της στίχους στο ηλεκτρονικό ταχυδρομείο τους και να αναζωογονούνται, η ίδια ωστόσο επιφυλάσσεται: η ποίηση, γράφει η κυρία Μ., δεν σε κάνει αποδοτικότερο υπάλληλο, παρά αντιθέτως σε στέλνει να χτυπήσεις το κεφάλι στους τοίχους του γραφείου σου. Θα συμφωνήσω με την αγγλική εταιρεία: οι ποιητές μπορούν να φέρνουν τις επιτυχημένες εμπνεύσεις από το σπίτι ή έστω να πληκτρολογούν χαριτωμένα πραγματάκια της στιγμής, αφού και μόνη η αλλιώτικη χρήση της γλώσσας αρκεί για να φρεσκάρει ενίοτε το σκοτισμένο μυαλό των εργαζομένων. Και ας συσχετίσουμε ότι να πληκτρολογούν άγγλοι ποιητές στίχους κατά παραγγελίαν στη Μαρκς εντ Σπένσερ δεν διαφέρει από τον τρόπο που έγραψε τα μυθιστορήματα ο Ντοστογέφσκι: τα έδινε σε συνέχειες στην εφημερίδα, μέρα παρά μέρα, για να πληρωθεί.
Συνεπώς η λογοτεχνία δεν είναι μόνο για κερασάκι στις μελλούμενες εκδηλώσεις, παρά πρέπει να γίνει συνιστώσα της προετοιμασίας για την «Αθήνα 2004». Οσο είναι ακόμη καιρός, η αξιότιμη Επιτροπή χρωστά να αποταθεί στην Εταιρεία Συγγραφέων και να ζητήσει ευδοκίμηση και αρωγή: να συντάσσουν δηλαδή οι συγγραφείς (δόκιμοι πεζογράφοι, κριτικοί, δημοσιογράφοι του γραπτού) τη δημοσιευτέα ύλη, για τον ίδιο λόγο που στον Μαραθώνιο τρέχουν οι λονγκ πλέι δρομείς και όχι οι βιοτέχνες. Ειδάλλως, θα ξαναδιαβάσουμε κείμενα σαν το «κατατεθέν», προϊόντα του άξυστου καλάμου των (κατά τα άλλα καλών) masterούχων της Οικονομίας, των Πάμπλικ Ριλέισιονς και των παρεμφερών. Ας σπεύσουμε, διότι Ολυμπιάδα με κακά ελληνικά, θα αποβεί cacata Ολυμπιάδα.