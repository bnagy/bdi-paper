Τα ονόματα των μειζόνων ποιητών και συγγραφέων, που θα διαπεραιωθούν μέσω του έτους 2000 στην 21η εκατονταετία, έχουν αναγραφεί στα ακροτελεύτια αφιερώματα του 1999. Ονόματα σπουδαία και αρκετά, μολονότι πάντα κάποιοι λείπουν. Ορισμένες, ωστόσο, πτυχές της εκατόχρονης διαδρομής δεν αναφέρθηκαν κι άλλες δεν συζητήθηκαν πολύ. Ως αυτονόητο, προφανώς, δεν συζητήθηκε το γεγονός ότι η λογοτεχνία μας συστοιχήθηκε με τα ευρωπαϊκά κινήματα επαρκώς ­ να θυμηθούμε τον Ν.Γ. Πεντζίκη ως σκαπανέα του εσωτερικού μονολόγου παράλληλα με τον Τζέιμς Τζόις, τα δύο Νομπέλ μας του μοντερνισμού, τη λαμπερή ελληνική εκδοχή του υπερρεαλισμού, τον συμβολισμό και τον εικονισμό μας, τη λογοτεχνία της Αριστεράς, τη μεταμοντέρνα επάνοδο του μέτρου και της ρίμας. Χώρια η νεοελληνική φιλολογία, όπου έχουμε επιτεύξεις στη συγγραφή ιστοριών της λογοτεχνίας, στις κριτικές εκδόσεις, στα φιλολογικά και βιβλιογραφικά άθλα υπομονής και υποδομής, στις μεταφράσεις, στις γραμματικές, τα λεξικά κ.ά.
Η αποτίμηση δεν μπορεί να περιορισθεί αποκλειστικά σε όσα κληροδοτούμε από τη σοδειά του αιώνα μας στον 21ο. Θα πρέπει να περιλάβει και τους ανθεκτικούς των περασμένων, που τους θερμάναμε με χνώτα του 20ού και τους διεκπεραιώνουμε (με την κλασική και την ηλεκτρονική τυπογραφία και με ηχογραφήσεις) στους μεταγενεστέρους: ο Βιτσέντζος Κορνάρος ή ο Καισάριος Δαπόντες είναι μείζονες όχι μόνο των δικών τους μα και του δικού μας αιώνα, αφού εμείς, ο 20ός, εκδώσαμε το Δημοτικό Τραγούδι, τον Ανδρέα Κάλβο και τον Διονύσιο Σολωμό με σωστό τρόπο· ο 20ός είναι πιο σημαντικός απ' όσο φαίνεται.
Η ελληνική λογοτεχνία ολοκληρώθηκε μέσα στον 20ό ως ευρωπαϊκή, με την έννοια ότι τα ελληνικά της δεν έχουν γραφτεί στην απομόνωση παρά στον κοινό κάμπο, πλέον, των γλωσσών της Ευρώπης. Εννοώ ότι εκτός από την εισαγωγή ιδεών και θεμάτων, μοτίβων και τεχνικών (που ίσχυε και τον 19ο αιώνα και πιο πριν), η λογοτεχνία μας του 20ού συναρμόζεται με την ευρωπαϊκή ομοιογένεια, έτσι ώστε να χάνει (αλλά και να κερδίζει) εκ προοιμίου στη μετάφραση τόσα μόνο, όσα και όποια άλλη κύρια ευρωπαϊκή γλώσσα που μεταφέρεται στην ελληνική (αυτό βεβαίως το έχουν επιτύχει και σημαντικοί λίγο παλαιότεροι, λ.χ. ο Γεώργιος Βιζυηνός). Δεν χάνουν άραγε στη μετάφραση ο Πεντζίκης και ο Ελύτης; Η γοητεία της γλώσσας δεν εναπόκειται στις φορμαλιστικές ιδιαιτερότητες όσο στις βασικές δομές της: Το Τρίτο Στεφάνι «το διαβάζεις μια χαρά και στ' αμερικάνικα. Κι αν τα 'χει βάλει κάτω απ' το προσκεφάλι του τα ελληνικά μου ο (Ι.Θ.) Κακριδής, εκεί σ' τον θέλω, ας τα βρει και στη μετάφραση!», καθώς έλεγε με σοφή δόση υπερβολής ο Ταχτσής.
Οτι ο 20ός είναι πρόσχωση και φινίρισμα του 19ου φαίνεται κι από τις μεταπτώσεις του διαιωνισμένου γλωσσικού ζητήματος. Το ξεκίνημα του αιώνα (1901) σημαδεύτηκε από τα Ευαγγελικά, τις μαχητικές διαδηλώσεις εναντίον των μεταφράσεων της Καινής Διαθήκης που έκανε ο Αλ. Πάλλης στη δημοτική, στην αναλυμένη δηλαδή ελληνική γλώσσα, που είχε εμπεδωθεί ακόμη και στη νόηση των γλωσσαμυντόρων, καθώς το «Αφού ξύπνησα, νίφτηκα και...» είχε ήδη γίνει «Ξύπνησα, νίφτηκα και...» ανεπιστρεπτί. Τα επεισόδια εκείνα εναντίον της δημοτικής σηματοδοτούν τους όψιμους σπασμούς της καθαρεύουσας, η οποία για λόγους πολιτικούς και κοινωνικούς ­ και κεκτημένης ­ θα συντηρηθεί ταριχευμένη επί τρία τέταρτα του 20ού αιώνα.
Από τον Μεσοπόλεμο και μετά, οι έλληνες υπερρεαλιστές ενεργοποίησαν στα γραφτά τους κάποιες απολιθωμένες συνάψεις της καθαρεύουσας με νέα χάρη, «η ιστορία επαναλήφθηκε ως φάρσα» και έλαβε η ζώσα γλώσσα εκδίκηση. Είχαν εξάλλου προηγηθεί ο Καβάφης και ο Καρυωτάκης που πολιτογράφησαν επιλεκτικά καθαρολόγες λέξεις και τόνους ­ τεχνητά άνθη ­ στη γραφειοκρατική ποίησή τους· το τελευταίο τετράστιχο λ.χ. του ποιήματος «Ολοι μαζί» είναι βεβαίως γραμμένο στη δημοτική,
«Κι αν πειναλέοι γυρνάμε ολημερίς,
κι αν ξενυχτούμε κάτου απ' τα γεφύρια,
επέσαμε θύματα εξιλαστήρια
του "περιβάλλοντος", της "εποχής"»,
κι ωστόσο όχι οι λέξεις του προτελευταίου, όσο του τελευταίου στίχου η πυκνότητα απηχεί έθος και ήθος καθαρεύουσας.
Στερνή φορά, η καθαρολόγα ύλη αναφάνηκε στη λογοτεχνία των πρώτων δύο μεταπολεμικών γενεών, όπου η χρήση της είναι αποξενωτική ή αμφίσημη (συχνά στους ποιητές και πεζογράφους της Ηττας) ή πάντοτε σατιρική (στα πεζογραφήματα του Μποστ).
Οι συγγραφείς και οι ποιητές, όπως και οι επίλοιποι άλλωστε, διακρίνονται σ' εκείνους που διαπιδύονται στη φωνή τους και σ' εκείνους που, όταν εκστομίζουν τον λόγο, είναι σαν να έχουν φορέσει γάντια στην ψυχή. Στην πρώτη περίπτωση υπάγονται και οι εσφιγμένοι, που κατακρατούν τη συγκίνηση στο υπόστρωμα της εκφώνησης ­ ενώ άχαρη συνομοταξία είναι οι αναγνώστες με την απαθή φωνή, που κι όποτε επιχειρούν να μπάσουν τη συγκίνηση στο εκφώνημα, ηχούν σαν υστερόπρωτα ρομποτοειδή.
Στη λογοτεχνία ο ρους της απαγγελίας «δεν διεκόπη»· στη διάρκεια του 20ού, ωστόσο, που είναι ο αιώνας των πρωτόλειων ηχογραφήσεων, η ανάγνωση εσωτερικεύθηκε υπέρ το δέον (μια παρενέργεια των λογοτεχνικών αυτοκτονιών που είχαν προηγηθεί κατά τον 19ο αιώνα και στις αρχές του 20ού) κι έτσι περάσαμε από την αποκλειστικώς φωναχτή (αλλιώς: την αδιανόητη ως νοερή) ανάγνωση στη φάση της ιδιαζόντως νοερής. Τούτο ήταν αναμενόμενο, από τη στιγμή που στ' όνομα της συμβολιστικής κι άλλοτε της εικαστικής καθαρότητας οι ιδεολογίες ξορκίστηκαν, το όραμα θρυμματίστηκε σε ψιχία ονείρων κι αναλυθήκαμε σε σημαίνουσες σιωπές για τα «αδειανά πουκάμισα», για τα «λευκά πουκάμισα» και τις ιδιωτικοποιημένες μας «Ιθάκες»· η απαγγελία αποσυρόταν από τα δημόσια για να γίνει υποτονικός ψίθυρος, νευρωσική κραυγή δωματίου, κοσμικό νερούλιασμα σε εκδηλώσεις.
Οσο πρόκοβε η μικροφωνική τεχνολογία, τόσο η απαγγελτική φωνή κλεινόταν και γινόταν πιο ιδιωτική, ώσπου στην έξοδο του 20ού, ενώπιοι με υπερευαίσθητα μικρόφωνα, εκστομίζουμε φωνές ασθενικές ­ αντί για φωναχτά «κινήματα της ψυχής». Δεν είναι ανεξήγητο το γεγονός ότι το μικρόφωνο ακολούθησε αυτόνομο δρόμο και έχει αναδείξει τους δικούς του ­ εξωλογοτεχνικούς ­ απαγγελτές, από τον «μέχρι παθήσεως» συμμετοχικό εκφωνητή (και παραγωγό κειμένου) του ποδοσφαιρικού αγώνα έως τον εφεκτικό Γ. Διακογιάννη, κι από τον απονευρωμένο εκφωνητή ειδήσεων έως τον χειλεοσύρτη (τον κορμοφωνίστα, body-talker) απαγγελτή στις ραδιοφωνικές εκπομπές της νυχτερινής αισθηματικής αγωγής.
Η ακραία εσωτερίκευση της λογοτεχνικής απαγγελίας δεν ωφέλησε τα ποικίλματα της φωνής· αντιθέτως, η απουσία της φυσικής έντασης συνοδεύθηκε από την απώλεια και τόνων και ηχοχρωμάτων. Ακόμη κι η νοερή, ιδανική ανάγνωση μοιάζει σαν επιθυμία που «επέρασε χωρίς να εκπληρωθεί», καθ' ότι το κολύμπι μαθαίνεται μόνο μέσα στο νερό. Το καλό κείμενο «καλεί σε απαγγελία», και μια φωνή που είναι να βγει, οφείλει να βγει μέχρι την αντικειμενική της απόληξη: στον δημόσιο χώρο, εκεί όπου το απαγγελλόμενο θα τελειωθεί στην ακοή των ακροατών του.
Η προπολεμική και μεσοπολεμική απαγγελία φώλιασε στους υστερότερους τόνους: ο Παλαμάς μπήκε στο ράφι για να ξαναγυρίσει ως παιανίζων Εμπειρίκος, ο Ρίτσος είναι επισεσυρμένος μα και ζωογονημένος Παλαμάς, ο Λάσκος είναι αγορητής Παλαμάς χωρίς τύψεις, το Σεφερικό μινύρισμα Παλαμάς cunctator, ο Σικελιανός είναι Παλαμάς χωρίς φόβο και με πάθος, ο Ελύτης είναι λαγαρός κι αποσκορακισμένος Παλαμάς κ.ο.κ. «Στη βαρειά σκιά του» κινήθηκαν όχι μόνο οι ιδέες, τα μέτρα κι οι ρυθμοί, μα κι οι απαγγελίες του 20ού. Εκείνος διεφύλαττε την αμβώνειο ρητορική, το μάκρεμα και το βάθεμα των συλλαβών ή την ενστάλαξη στην ακοή του υγρού συμφώνου, ως ποιητής με αυξημένες αρμοδιότητες, επωμισμένος τον ρόλο του προφήτη και βάρδου. Σε σύγκριση με το ηχείο του Παλαμά, πολλοί μεταγενέστεροι απαγγέλλουμε ποίηση από θυρομεγαφώνου. Δεν υπάρχει ισόβαρο στην Παλαμική φωνή άλλο, εξόν από τη θεατρική απαγγελία ­ που είναι διαφορετικό ζήτημα.
­ Γι' αυτό απέφευγε να διαβάζει ο Καβάφης κι όχι μόνο για τους κρυπτικούς λόγους, που συναρπάζουν ακόμη. Ο Αλεξανδρινός δεν εκφωνούσε τα ποιήματά του, γιατί αυτό θα πήγαινε πολύ: η τόλμη της ποιητικής του υπεραρκούσε, ενώ η απαγγελία νέου τύπου ίσως να μη γινόταν αποδεκτή μήτε καν από τους θιασώτες της ποίησής του. Δικαιούμαστε ωστόσο να εικάσουμε πως δοκίμαζε τους στίχους με τη φωνή του, αλλιώς δεν εξηγείται η πυκνή απαγγελτικής σκοπιμότητας στίξη ­ έχουμε, άλλωστε, την πληροφορία ότι ο Διονύσιος Σολωμός μελωδούσε τους στίχους ώστε να τους σιγουρεύει με τη φωνή και με την ακοή του.
Η νέα και τελική ανάγνωση των καβαφικών ποιημάτων από τον Γ.Π. Σαββίδη (που κυκλοφόρησε πριν από λίγες μέρες από την Ποικίλη Στοά και το Σπουδαστήριο Νέου Ελληνισμού σε ψηφιακό δίσκο, με τον ελληνικό τίτλο «Για μια δεύτερη ανάγνωση του Καβάφη σε δίσκο» ­ και τον ακόμη ωραιότερο αγγλικό «On hearing Cavafy for the first time (again)») αποτελεί τομή στην εξέλιξη της απαγγελτικής τέχνης. Ο,τι επέφερε ο Didot στις ελληνικές γραμματοσειρές, ισχύει τώρα και για τη νέα απαγγελία: οι παλαμικές λιγκατούρες αποκόπτονται και απομένουν οι ψιλοί κι ευάρμοστοι ακρέμονες.
Η φωνή αφιππεύει από τον άμβωνα και συνάμα αποδέχεται ότι οι φωνητικές άπλες που ακουμπούσαν στην προαστική φύση (άκου τον Παλαμά) περάσαν ανεπιστρεπτί. Οι στίχοι κυμαίνονται με τα ηχοχρώματα, επιτέλους, της σύγχρονης πόλης· ο απαγγελτής στέκει κι εκφωνεί στο ίδιο ύψος με το ακροατήριό του (της Βικελαίας Βιβλιοθήκης στα 1990), χωρίς «αστείαν αιδώ για την μορφήν της απολαύσεως», χωρίς τύψεις δηλαδή για τον «πεζό» μας αιώνα. «Επιπλέον, αυτή η δεύτερη ανάγνωση του Καβάφη σε δίσκο έχει την αμεσότητα και τη φυσικότητα της "ζωντανής" ηχογράφησης (σε αντίθεση με την "κονσέρβα" του στούντιο), ιδιότητες που αποτελούν ίσως την καλύτερη εισαγωγή στην ποίηση του Καβάφη» επισημαίνει ο εκδότης Μανόλης Σαββίδης. Υπάρχει η προκατάληψη πως τάχα οι τόνοι της καθημερινής κουβέντας επιφέρουν ισοπέδωση και πτώχευση των φθόγγων. Το αντίθετο, η καθημερινή κουβέντα είναι η πιο ποικίλη σε μουσικές ποιότητες ­ προπάντων όταν ξεδιπλώνεται κι επηρεάζεται από τους, αναντικατάστατους, «ζωντανούς» συνομιλητές ή ακροατές· να διαβάζεις με ακροατήριο ή χωρίς, έχει ακριβείς αντιστοιχίες με τον αυνανισμό ή την απτή, χειρωνακτική συνεύρεση.
Η καταπληκτική πρόοδος της ηλεκτρονικής τεχνολογίας διανοίγει αίσιες προοπτικές και για την απαγγελία της λογοτεχνίας, καθώς η επιβολή του γραπτού λόγου στον προφορικό λήγει και διανύουμε την περίοδο όπου θα κατισχύσει τελικά η ηλεκτρονική προφορικότητα νέου τύπου.