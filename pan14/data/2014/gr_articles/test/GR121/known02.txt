Μιλώντας για τα τρωτά της ποιητικής μετάφρασης ο γνωστός φιλόλογος Α. Ποτεμπνιά χρησιμοποιούσε ένα παράδειγμα, αντλημένο από τις καταγραφές του περίφημου λαογράφου Β. Νταλ:
«Ενας Ελληνας κάθεται στην ακροθαλασσιά και σιγοτραγουδάει. Ξαφνικά τα μάτια του δακρύζουν. Σταματά το τραγούδι και κλαίει. "Τι λέει το τραγούδι σου; " τον ρωτάει ένας διερχόμενος Ρώσος. "Λέει για ένα πουλί. Δεν ξέρω πώς το λέτε στα ρωσικά. Κάθεται ψηλά στο βουνό. Κάθεται εκεί πάνω κάμποση ώρα, έπειτα τινάζει τα φτερά του και φεύγει, πετάει πάνω από το δάσος και πάει πέρα... Αυτό όλο κι όλο ­ στα ρωσικά μπορεί να μη σημαίνει τίποτα, στα ελληνικά σε κάνει και κλαις".»
Στο πνεύμα του Ποτεμπνιά το ανέφικτο της μεταφοράς της ποιητικής δημιουργίας σε μια άλλη γλώσσα δε δίσταζε να ομολογεί και ο Βαλέρι Μπριούσοφ, αρχηγός του ρωσικού συμβολισμού, ποιητής, κριτικός, μεταφραστής με καθοριστική συμβολή στην πορεία της ρωσικής ποίησης, καθώς και στη διαμόρφωση της πρακτικής και της θεωρίας της μετάφρασης στη Ρωσία των αρχών του 20ού αιώνα. Ηταν εποχή μεγάλης μεταφραστικής έξαρσης με άμεση εισαγωγή και αφομοίωση στα ρωσικά λογοτεχνικά δρώμενα της νεωτερικής προσφοράς της Δύσης. Και, παράλληλα με την αρνητική ομολογία που μόλις αναφέραμε, η επιθυμία για οικειοποίηση του «ξένου θησαυρού», για την καλλιτεχνική του ανάπλαση με τα εκφραστικά μέσα μιας άλλης γλώσσας προβάλλεται από τον Μπριούσοφ σαν αστείρευτη κινητήρια δύναμη στο χώρο της λογοτεχνίας.
Η μεθοδολογική αναζήτηση που αποκτούσε διαστάσεις έκτακτης ανάγκης έθετε, όπως πάντα, ως κυριότερο πρόβλημα το δίλημμα: απόλυτη ακρίβεια ή ελεύθερη «δημιουργική» απόδοση; Οι πρακτικές και θεωρητικές λύσεις που έδινε ο Μπριούσοφ ήταν κάθε άλλο παρά μονοσήμαντες και γνώρισαν εντυπωσιακή εξέλιξη. Στο ξεκίνημά του, στις αρχές της δεκαετίας του 1890, όταν ήταν φανατικά δοσμένος στην ανίχνευση νέων θεματικών και εκφραστικών οριζόντων, αντιμετώπιζε την ξένη ποίηση που μετέφραζε ως πολύτιμη πρώτη ύλη, πηγή εξεύρεσης καινούργιων ποιητικών μορφών, τρόπων και ρυθμών. Τα στοιχεία που επιθυμούσε να μεταφυτέψει στη ρωσική ποίηση τα απέδιδε με απόλυτη ακρίβεια, ενώ τα υπόλοιπα τα χειριζόταν με μεγάλη ελευθερία. Η πρακτική αυτή ήταν άλλωστε πολύ διαδομένη και σε άλλους ρώσους ποιητές που κινήθηκαν με παράλληλους στόχους (Αννενσκι, Μπαλμόντ, Βολόσιν).
Στα πρώτα χρόνια του 20ού αιώνα η γραφή του Μπριούσοφ κατασταλάζει. Διαφοροποιείται και η στάση του απέναντι στη μετάφραση. Οπως πολύ εύστοχα παρατηρεί ο Μ. Γκασπάροφ, κλασικός φιλόλογος και σημαντικός μελετητής της ρωσικής ποιητικής, οι πειραματικές διαθέσεις εκτοπίζονται από τις προθέσεις του «συλλέκτη και διαφωτιστή». Εμπρακτη απόδειξη η συλλογή «Γάλλοι λυρικοί του 19ου αιώνα» (1909, 1913), μια πλούσια και άρτια ανθολογία, εφοδιασμένη με πολύ κατατοπιστικά βιογραφικά και βιβλιογραφικά σημειώματα. Αξίζει να μνημονεύσουμε εδώ τη μόνιμη άλλωστε συμπόρευση της κριτικής και της μεταφραστικής του δουλειάς με την επιδίωξη μιας πολυδιάστατης παρουσίασης του φαινομένου που επιλέγει.
Το ώριμο καταστάλαγμα ωθεί τον Μπριούσοφ και στη θεωρητική αποσαφήνιση των θέσεών του για την ποιητική μετάφραση. Ανάμεσα στα πιο σημαντικά δοκίμια που δημοσιεύει στο συμβολιστικό περιοδικό Ζυγός είναι οι «Βιολέτες στη χοάνη» που αξιολογήθηκε ως μεταφραστικό μανιφέστο του. Η πρακτική που είχε ακολουθήσει ως τότε δεν καταργείται, αλλά αποκτά πιο ισορροπημένη και ζυγισμένη μορφή ενός τεκμηριωμένου κανόνα. Απέναντι στο δίλημμα «ακρίβεια ή ελευθερία;» κρατά ενδιάμεση θέση. Η σχολαστική προσήλωση στην κυριολεξία, στο γράμμα του πρωτοτύπου με σημαντικές απώλειες στην αναπαράσταση του ψυχολογικού, συγκινησιακού κλίματος και της συνυφασμένης μ' αυτό υφολογίας αποτιμάται ως προδοσία. Πάσχει, κατά τη γνώμη του, από το σοβαρό ελάττωμα των πορτρέτων που διαφυλάττουν πιστά τα χαρακτηριστικά του προσώπου, δεν είναι όμως σε θέση να συλλάβουν την έκφραση.
Ανοίγοντας το δοκίμιό του με την περικοπή από τον Σέλεϊ «το να επιδιώκει κανείς τη μεταφορά ενός ποιητή σε άλλη γλώσσα είναι το ίδιο σα να ρίχνουμε στη χοάνη μια βιολέτα προκειμένου να αποκαλύψουμε τη βασική αρχή των χρωμάτων και του αρώματός της. Το φυτό πρέπει να ξαναβγεί από το σπόρο του, αλλιώς δε θα δώσει ανθό...», ο Μπριούσοφ αποδέχεται το κύριο νόημά της ­ τη θέση για την καλλιτεχνική αναδημιουργία του μεταφραζόμενου ποιητικού έργου. Τη χοάνη όμως δεν την απορρίπτει: «Να διαλύσουμε τη βιολέτα στα συστατικά της στοιχεία μέσα στη χοάνη και έπειτα να την ξαναπλάσουμε απ' αυτά τα ίδια στοιχεία ­ ο στόχος όσων μεταφράζουν ποιήματα».
Πέρα από τη γοητεία των ιδεών, αισθημάτων, εικόνων, η ποίηση, υποστηρίζει ο Μπριούσοφ, κρύβει τη μαγεία της στις λέξεις και στο ρυθμό του ποιητικού λόγου. Ο μεταφραστής καλείται να αποδώσει το μέτρο και την ομοιοκαταληξία, την κίνηση του στίχου, το παιχνίδι των συλλαβών και των φθόγγων. Να τα πετύχει όλα πιστά και με πληρότητα είναι αδύνατον. Ξεχωρίζει τα κύρια και τα επί μέρους σημεία, επιλέγει πού θα δώσει προτεραιότητα, και, προκειμένου να αποδοθεί η πρωταρχική πηγή ποιητικότητας, βρίσκει αποδεκτές κάποιες αναπόφευκτες θυσίες στα επί μέρους σημεία. Σχετικά μ' αυτή την τοποθέτηση του Μπριούσοφ, ο Γκασπάροφ μάς θύμισε τα λόγια του Β. Ζουκόφσκι, σημαντικού ρώσου ποιητή στο μεταίχμιο 18ου-19ου αιώνων και μεταφραστή της Οδύσσειας: ο μεταφραστής στα κύρια σημεία πρέπει να είναι «δούλος», ενώ στα επί μέρους «αντίπαλος» του μεταφραζόμενου ποιητή.
Μ' άλλα λόγια, η μεταφραστική πρακτική της πρώτης φάσης, κινούμενη με υποκειμενικά ατομικά κριτήρια, θεμελιώνεται τώρα σε αντικειμενικότερη βάση ως αποτέλεσμα μιας σοβαρής αναλυτικής προεργασίας με υπερατομικό προσανατολισμό στον αναγνώστη που δικαιούται ένα αξιόπιστο και καλλιτεχνικό αποτέλεσμα. Η ιδέα της δεσπόζουσας του μεταφραζόμενου έργου που ανακαλύπτεται και αναπλάθεται με τη δέουσα συνέπεια έτυχε μιας γενικής αποδοχής, αλλά ο ίδιος ο Μπριούσοφ δε σταμάτησε εκεί. Τις παραπάνω αρχές τις έβρισκε κατάλληλες για μεταφράσεις της σύγχρονης λογοτεχνίας (όπου είναι δυνατόν να λειτουργήσει η ζωντανή αίσθηση: τι είναι το κύριο και τι το επί μέρους) αλλά ανεπαρκείς για τα κλασικά έργα παλαιότερων εποχών όπου το επί μέρους δεν υπάρχει και η σκέτη απόδοση της δεσπόζουσας δεν μπορεί να ικανοποιήσει. Τονίζοντας ότι στα έργα αυτά μάς είναι πολύτιμη η κάθε λέξη, ο Μπριούσοφ επισημαίνει επίσης την ύπαρξη τεράστιας ερμηνευτικής βιβλιογραφίας που συνυπολογίζει την παραμικρή λεπτομέρεια του πρωτοτύπου και δεν επιτρέπει τις μελλοντικές μεταφραστικές αυθαιρεσίες.
Η απαίτησή του είναι η μετάφραση των κλασικών έργων να προσφέρεται για παραδειγματική παρουσίαση όποιων περικοπών (οι κριτικοί και οι μεταφραστές γνωρίζουν πόσο συχνά η αναζήτηση σε έτοιμες μεταφράσεις κάποιας περικοπής από ένα κλασικό έργο προσκρούει στην υπερβολικά ελεύθερη απόδοση είτε ακόμη και παράλειψη ακριβώς του ζητούμενου σημείου, καλούμενου να αναδείξει κάποια συγκεκριμένη πτυχή της σκέψης είτε εκφραστικό χειρισμό του ξένου συγγραφέα). Τέτοιου τύπου απόλυτα ακριβή μετάφραση ο ίδιος ο Μπριούσοφ επιχείρησε, χωρίς να την ολοκληρώσει, με την αγαπημένη του Αινειάδα του Βιργιλίου, αλλά δέχτηκε επικρίσεις, ονόμασαν τη μέθοδό του «μεταφραστική αντιγραφή».
Κρίνοντας τη δοκιμή αυτή από απόσταση σχεδόν ενός αιώνα, ο Γκασπάροφ την αξιολογεί ως σημαντική γνωστική προσφορά για το μυημένο αναγνώστη που επιθυμεί να αποκομίσει κάτι περισσότερο από μια γενική αντίληψη για το μεταφρασμένο έργο, να διεισδύσει σε βάθος, να συλλάβει όλα τα στοιχεία της ποιητικής του τέχνης ­ ό,τι ομολογούσε ως στόχους του ο ίδιος ο Μπριούσοφ. Και οι δύο ­ ο προγενέστερος και ο σύγχρονος μελετητής ­ υποστηρίζουν τη χρησιμότητα και αναγκαιότητα και των δύο μεταφραστικών δρόμων προκειμένου να ικανοποιηθεί η προσμονή και του μεγάλου αναγνωστικού κοινού και του κύκλου των ειδικών.
Αυστηρές, αλλά πιο ευλύγιστες μεταφραστικές αρχές ­ μιας μέσης οδού ανάμεσα στο μανιφέστο του Ζυγού και στη «μεταφραστική αντιγραφή» ­ ο Μπριούσοφ διατυπώνει σχεδιάζοντας και συντονίζοντας μια σημαντική ομαδική προσπάθεια, την προετοιμασία της ανθολογίας Ποίηση της Αρμενίας από την αρχαιότητα μέχρι των ημερών μας (1916): εξοστρακίζει τη μεταφραστική αυθαιρεσία, καταδικάζει τη διακοσμητική ωραιοποίηση, επιμένει στην ανάγκη αντικειμενικής προσέγγισης στη σκέψη, στο εκφραστικό σύστημα, στην υφολογική ιδιοτυπία του ξένου κειμένου, ακόμη και στην ηχογραφία του. Απ' όλα αυτά ο μεταφραστής πρέπει να ξεχωρίσει τα πλέον ουσιαστικά στοιχεία, χωρίς τα οποία η αισθητική ισοδυναμία είναι αδιανόητη. Ως ιδανικό αποτέλεσμα επιθυμεί μια αξιόπιστη αναπαράσταση του πρωτοτύπου που να προκαλεί στον αναγνώστη την αίσθηση πως «επικοινωνεί με τις δημιουργίες των αρμενίων ποιητών και όχι των ρώσων μεταφραστών».
Επειτα από τη μακρόχρονη πρακτική άσκηση της ποιητικής μετάφρασης και της κριτικής της, η μεταφραστική εκστρατεία με την ανθολογία της αρμένικης ποίησης έθετε, κατά κάποιον τρόπο, θεμέλια σχολής. Η μέθοδος που δίδαξε ο Μπριούσοφ επιβλήθηκε και στο πλαίσιο της έκδοσης και, σε μεγάλο βαθμό, στην ακόλουθη πορεία της ποιητικής μετάφρασης στη Ρωσία, υπερισχύοντας έναντι της τακτικής που συνήθως συνδέεται ­ για εκείνη την εποχή ­ με τα ονόματα των ποιητών Κ. Μπαλμόντ και Β. Ιβάνοφ, δηλαδή της πολύ ελεύθερης απόδοσης με φανερή επικράτηση της ποιητικής ιδιοσυγκρασίας του μεταφραστή.
Πάντως, ο ελεύθερος, αδέσμευτος από αυστηρές προδιαγραφές τρόπος προσέγγισης της ξένης ποίησης, την παράδοση του οποίου αντιπροσωπεύουν στην κλασική ρωσική λογοτεχνία μεγάλα ονόματα σαν τον Πούσκιν και τον Λέρμοντοφ, όχι μόνο δεν απορρίπτεται από τον Μπριούσοφ, αλλά τον γοητεύει και τον προσελκύει προσωπικά ­ ως άλλο όμως, σε σύγκριση με τη μετάφραση, είδος δημιουργίας. Από το 1909 είχε ξεκινήσει μια μνημειώδη σύλληψη, Τα όνειρα της ανθρωπότητας, που θα έπρεπε να δώσει «τις λυρικές αντανακλάσεις της ζωής όλων των λαών και των εποχών» με μεταφράσεις και, κυρίως, απομιμήσεις ­ φιλόδοξη σύλληψη που θα μείνει ανολοκλήρωτη.
Οι νεότερες έρευνες στο αρχείο του που ανακοινώθηκαν πρόσφατα από τον μελετητή τού Μπριούσοφ Σ. Γκίντιν μάς επιτρέπουν να διαπιστώσουμε πως ο διαχωρισμός των δύο δρόμων στην προσέγγιση της ξένης ποίησης ­ μετάφραση και απομίμηση ­ διαμορφώνεται με σαφήνεια πριν από τη σύλληψη των Ονείρων της ανθρωπότητας. Πειστικό τεκμήριο μας δίνει το μόνο νεοελληνικό ποίημα που μετέφρασε ο Μπριούσοφ ­ «Ισκιοι στο φως» του Μ. Μαλακάση. Την ενδιαφέρουσα ιστορία αυτής της μετάφρασης έχω εκθέσει αλλού, εδώ τώρα μεταφέρω μόνον την πληροφορία πως στα χειρόγραφα του Μπριούσοφ στο ίδιο φύλλο με τη μετάφραση που έχει την ημερομηνία 17 Μαΐου υπάρχει και μια άλλη απόδοση του ποιήματος με τον διευκρινιστικό τίτλο «Μίμηση του Μ. Μαλακάση» και με λίγο προγενέστερη ημερομηνία ­ 8 Μαΐου 1904. Η πρώτη μεταφραστική απόδοση έγινε με σαφώς μεγαλύτερη δημιουργική ελευθερία και με εκφραστικούς τρόπους πολύ οικείους στο ποιητικό σύστημα του μεταφραστή.
Το παράδειγμα με το ποίημα του Μαλακάση, η διπλή διαφοροποιημένη μορφή που του δίνει ο Μπριούσοφ στα ρωσικά, μαρτυρεί την πρώιμη αποδοχή εκ μέρους του και των δύο δρόμων, αλλά και το διαχωρισμό τους που δηλώνεται ρητά και θα ακολουθείται με συνέπεια. Είναι κι αυτό ένα από τα μεθοδολογικά διδάγματα που διατηρεί την αξία του.