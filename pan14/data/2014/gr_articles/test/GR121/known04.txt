Η έντυπη ανταπόκριση σε δημοσιεύματα των εφημερίδων και των περιοδικών ασφαλώς δεν είναι στο στοιχείο μου. Επιπλέον μόλις αρχίζουν κι οι διακοπές, έπειτα από δύο επιστημονικά συμπόσια και τις εξετάσεις στο Πανεπιστήμιο Ιωαννίνων, όπου διδάσκω νεοελληνική λογοτεχνία. Ωστόσο, ξεφυλλίζοντας τα τελευταία τεύχη της «Ρούσκαγια μισλ», που δεν πρόλαβα να διαβάσω στην Αθήνα, και διατρέχοντας τη συνέντευξη του Ι. Βόλγκιν για την επιστημονική συνάντηση στη Στάραγια Ρούσα («Ο Ντοστογέφσκι και η ρωσική ιδέα», τεύχος Νο 4180), σκόνταψα προς το τέλος σε μια φράση και όσο τη σκέφτομαι τόσο πιο επιτακτική μου φαίνεται η ανάγκη να παραμερίσω τη βολική συνήθεια του παρατηρητή. Τη φράση αυτή μπορούσε να την προσλάβει κανείς ως μια άτυχη και αστόχαστη ρητορική κίνηση, αποδίδοντάς την στα αυθόρμητα ατοπήματα του προφορικού λόγου, αν δεν συνέβαινε να καθορίζει από μιας αρχής τον χαρακτήρα μιας ζυγισμένης ερμηνευτικής τοποθέτησης. Μεταφέρω:
«Μου έτυχε να το πω κι άλλες φορές ότι μας απειλεί η μοίρα να γίνουμε έλληνες της τρίτης χιλιετίας και για μια λογική αμοιβή θα ξεναγούμε τους φιλομαθείς ξένους στα ερείπια των δικών μας μεταφυσικών Παρθενώνων που θα τελούν κάτω από την προστασία της ΟΥΝΕΣΚΟ: Πούσκιν, Τολστόι, Ντοστογέφσκι... Απαιτείται η μέγιστη ενεργοποίηση της εθνικής και ιστορικής μας βούλησης, προκειμένου να αποφύγουμε μια τέτοια μοίρα. Ο συγγραφέας των "Αδελφών Καραμάζοφ" μάς αφήνει κάποια ελπίδα. Οσο εκείνος διαβάζεται (κι όχι μόνο συζητείται επιστημονικά), δεν έχουν όλα χαθεί», λέει ο Ι. Βόλγκιν.
Το φαινόμενο της σύγχρονης Ελλάδας κρίθηκε από τον Βόλγκιν κατάλληλο σαν καταφανές αρνητικό παράδειγμα, ένα κουλτουρολογικό σκιάχτρο - σήμα δομής δημιουργικά απονεκρωμένης, ικανής μόνο για επικαιρική εκμετάλλευση της κληρονομιάς των προγόνων. Εν τω μεταξύ, ακριβώς απ' αυτό το φαινόμενο θα μπορούσε, με τη συνδρομή της καλλιέργειάς του, να αντλήσει τη ζητούμενη «κάποια ελπίδα», ένα παράδειγμα γόνιμης «μέγιστης ενεργοποίησης της εθνικής και ιστορικής βούλησης» και ­ θα πρόσθετα ­ ζωντανής δημιουργικής επίδοσης.
Ενώ τη σκέψη μου απασχολούσε η πρώτη φράση της προηγούμενης περικοπής, φανταζόμουν τον Βόλγκιν σε ρόλο τουρίστα που επισκέπτεται τα φημισμένα ελληνικά «ερείπια» και δυσανασχετεί με την παρουσία, δίπλα στον Παρθενώνα, τουριστικών περιπτέρων που, ομολογώ, με στενοχωρούν κι εμένα, αλλά, εδώ που τα λέμε, σε όλο τον κόσμο είναι περίπου το ίδιο κακόγουστα. Δυστυχώς, ομοιότυπη είναι παντού και η εντατική εκμετάλλευση των πολιτισμικών αξιών του παρελθόντος (στην Ελλάδα, στο φόντο του απροσμέτρητου ύψους της αρχαίας κληρονομιάς, η διαπίστωση γίνεται ιδιαίτερα χτυπητή). Και, τέλος, δεν είναι η Ελλάδα μόνο, όπου τα λογής αυτεγκώμια για λογαριασμό των ένδοξων προγόνων προκαλούν ειρωνικά χαμόγελα ­ είναι αλήθεια ότι στους Ελληνες, εκτός από τις υπερβολές της ιδιοσυγκρασίας του Νότου, προστίθεται το ιστορικό κόμπλεξ της μικρής χώρας με τη μεγάλη κληρονομιά, με τη μακραίωνη φάση του οθωμανικού ζυγού (που και πιο μακρόχρονος ήταν και πολύ πιο αργά τελείωσε απ' ό,τι συνέβη στη Ρωσία με τον ταταρικό ζυγό) και ακόμη με τις εξαιρετικά περίπλοκες περιπέτειες της νεότερης ιστορίας. Στο κεφάλαιο αυτό κάθε χώρα έχει τα δικά της απωθημένα, και οι Ελληνες σαφώς δεν αποτελούν τη χειρότερη εκδοχή. Ο Βόλγκιν τούς προσέβαλε άδικα ­ και σ' αυτό ακόμη το επιφανειακό επίπεδο, ανοιχτό σε οποιαδήποτε ματιά, ικανή για στοιχειώδη συμπαράθεση.
Για έναν άνθρωπο όμως μυημένο στις σφαίρες του πολιτισμού, μια τέτοια επιφανειακή ματιά ασφαλώς και δεν αρκεί. Το κυρίαρχο πρόβλημα που είναι αδύνατον να μην τεθεί αποτελεί ο χαρακτήρας της σχέσης του σύγχρονου πολιτισμού με τις εθνικές παραδόσεις ­ όχι μόνο σε επίπεδο ανάγνωσης και επιστημονικής έρευνας, που αναφέρεται από τον Βόλγκιν, αλλά και στα πλαίσια των διαρκώς ανανεωνόμενων δημιουργικών προσλήψεων, της συνεχιζόμενης ζωής των παραδόσεων στη δημιουργική ροή των νέων καιρών. Το πανόραμα που μας ανοίγει η Ελλάδα σ' αυτό το επίπεδο, θα μπορούσε να προσελκύσει τον Βόλγκιν ως αξιόλογο μοντέλο αντίστασης του πολιτισμού (σε κορυφαία δείγματα που δίνουν και τον τόνο) σε εκείνους τους αρνητικούς παράγοντες που μνημονεύτηκαν προηγουμένως, και σε πολλούς άλλους ακόμη.
Θα περιοριστώ στις σφαίρες της ποίησης. Και, καταφεύγοντας μόνο στα πλέον γνωστά παραδείγματα, θα θυμίσω τα δύο Νομπέλ λογοτεχνίας που πήραν ο Γ. Σεφέρης (1963) και ο Οδ. Ελύτης (1979). Ο ρώσος αναγνώστης δεν απέκτησε ακόμη ξεχωριστές συλλογές τους, αλλά οι επιλογές ποιημάτων τους στον περιοδικό Τύπο και σε ανθολογίες δεν πέρασαν απαρατήρητες, όπως και γενικά τα τμήματα της ελληνικής ποίησης στις ανθολογίες του 20ού αιώνα. Θυμάμαι την απήχηση που είχε το ελληνικό τμήμα στον τόμο «Δυτικοευρωπαϊκή ποίηση του 20ού αιώνα» στη σειρά «Βιβλιοθήκη Παγκόσμιας Λογοτεχνίας». Τονίστηκε ακριβώς η ιδιότυπη φυσιογνωμία της, η πολυφωνία, η κάθε άλλο παρά επιγονική επικοινωνία με την παράδοση.
Αλλά και αν ακόμη δεν γνωρίζει κανείς τον Σεφέρη και τον Ελύτη (συγχωρητέο ίσως), το να μην ξέρει τον Κ. Καβάφη είναι μάλλον ένα σημείο τρωτό. Το περιοδικό «Ξένη λογοτεχνία» τού έχει κάνει τρία αφιερώματα (1967, 1983, 1995). Το 1984 από τις εκδόσεις «Χουντόζεστβεναγια λιτερατούρα» κυκλοφόρησε ένας τόμος με ποιήματά του (τώρα ετοιμάζεται μια διευρυμένη επανέκδοση μαζί με σειρά μελετών για τον Καβάφη από ρώσους συγγραφείς). Καβάφη έχει μεταφράσει (σε συνεργασία με τον Γ. Σμάκοφ) και ο Ι. Μπρόντσκι, ο οποίος με τη γενναιότητα που τον διέκρινε αναγνώριζε την προσφορά των δημιουργών που υπήρξαν συνομιλητές του και επανειλημμένα μίλησε για την οφειλή του στον Καβάφη, ενώ στο δοκίμιό του «Από την πλευρά του Καβάφη» έθιξε και το θέμα που μας ενδιαφέρει άμεσα ­ τη σχέση με την παράδοση. Ο Καβάφης πράγματι αποτελεί ένα λαμπρό παράδειγμα σημαντικού συνεχιστή μεγάλων παραδόσεων και ταυτόχρονα ενός από τους πρωτοπόρους στην παγκόσμια ποίηση του 20ού αιώνα.
Κλείνοντας αυτόν τον σύντομο (για να μην κουράσω τον αναγνώστη) κατάλογο, θα αναφέρω ακόμη ένα όνομα, το οποίο ήταν δύσκολο να μην το συναντήσεις στη λογοτεχνική ζωή της Ρωσίας στις δεκαετίες '60-'80. Είναι ο Γ. Ρίτσος, που το έργο του γνώρισε στη Ρωσία πολλές εκδόσεις. Τα βιογραφικά του (συμμετοχή στην αντίσταση, εγκλεισμός στα μεταπολεμικά ελληνικά γκουλάγκ) του άνοιγαν εύκολα τις πόρτες των σοβιετικών εκδοτικών οίκων, ο αναγνώστης όμως έβρισκε στις συλλογές του όχι τόσο την επικαιρική, πολιτικά στρατευμένη ποίηση, όσο τα καθόλου απλά φιλοσοφικά ποιήματα της «Τέταρτης διάστασης» και τους κύκλους μικρών ποιημάτων «Μαρτυρίες», «Πέτρες. Επαναλήψεις. Κιγκλίδωμα» κλπ. «Επαναλαβαίνοντας» τον μυθολογικό καμβά και στις μεγάλες και στις μικρές του μορφές και εμφυτεύοντας εκεί τον υπαρξιακό προβληματισμό του 20ού αιώνα, ο Ρίτσος διαμόρφωσε μια δική του πρόταση σχέσης με την παράδοση και ­ μέσα από τις αρχαίες μάσκες ­ πολύ προδρομικά, από τη δεκαετία του '50, είπε πολλές αμείλικτες αλήθειες, για τις οποίες με τόση ευκολία μιλάμε τώρα τελευταία κι εμείς. Ο πεπειραμένος ρώσος αναγνώστης, η ρωσική διανόηση, γνώρισαν και εκτίμησαν αυτόν τον Ρίτσο. (Για πολλούς ρώσους ποιητές, ειδήμονες της ποίησης, τα βιβλία του Ρίτσου λειτούργησαν συν τοις άλλοις εκείνα τα χρόνια ως πολύτιμο παράθυρο σε άλλο ποιητικό κόσμο ­ του ελεύθερου στίχου). Δεν θα υπάρχει χώρα όπου δεν τον έχουν μεταφράσει. Πρόσφατα έχω ακούσει για μια μεγάλη εκδοτική επιτυχία του στην Αμερική.
Ανάφερα μόνο τέσσερα ονόματα, αλλά δεν είναι διόλου μοναχικές κορυφές. Η ελληνική ποίηση του 20ού αιώνα είναι ένα σημαντικό και πολύ ιδιόμορφο φαινόμενο. Οι Ελληνες της δεύτερης χιλιετίας, που την άνοιξαν με το κεφάλαιο της βυζαντινής λογοτεχνίας, την κλείνουν πολύ άξια. Και η έξοδος του Βόλγκιν προς άγραν ρητορικών ανθέων σαφώς απέτυχε.
Αλλά το θέμα δεν είναι μόνον εκεί. Μάλλον δεν θα έπιανα την πένα προκειμένου να υπερασπίσω τον ελληνικό πολιτισμό ­ δεν πάσχει από έλλειψη αναγνώρισης. Πολύ περισσότερο από την άγνοια, με πείραξε ο περιφρονητικός τόνος αφ' υψηλού με κάποια από τις γνωστές εκείνες νότες ρατσισμού, το υπεροπτικό αίσθημα υπεροχής του μεγάλου έναντι του μικρού ­ ένα από τα υπολείμματα του πρόσφατου παρελθόντος, χαρακτηριστικό της επίσημης νοοτροπίας της σοβιετικής εποχής.
Μου πέρασε και η σκέψη ότι το παράδειγμα με τον τουριστικό οδηγό στάθηκε για τον Βόλγκιν διπλά αποτυχημένο. Προσωπικά εμένα με έκανε να αναλογιστώ τον δικό του ρόλο ως οδηγού στο έργο του Ντοστογέφσκι. Οσο γνωρίζω τις εργασίες του, τις βρίσκω, όπως έλεγε ο Μπρόντσκι, «πολιτισμένες»: γνώση των κειμένων και της βιβλιογραφίας, λογική συστηματοποίηση ­ αναμφισβήτητα προσόντα ενός καλού εκλαϊκευτή. Στα σοβιετικά χρόνια τέτοιες εργασίες αξιολογούνταν αρκετά υψηλά, ιδιαίτερα για συγγραφείς σαν τον Ντοστογέφσκι, για τους οποίους να βγάλει κανείς ένα βιβλίο δεν ήταν καθόλου εύκολη υπόθεση. Δεν υποτιμάται η προσφορά τους, αλλά βρίσκουμε άραγε εκεί μια αστραπή αποκάλυψης, σπίθες ανανεωμένης ανάγνωσης; Στην Ελλάδα, λόγου χάριν, όπου τον Ντοστογέφσκι, όπως και πολλούς άλλους ρώσους κλασικούς, γνωρίζουν καλά και τους νιώθουν σαν δική τους επίσης αναπόσπαστη πνευματική κληρονομιά, έχω την εντύπωση ότι υπάρχουν εργασίες με νέες ερμηνευτικές προτάσεις για τον Ντοστογέφσκι. Το αναφέρω σαν γεγονός που, για να χρησιμοποιήσω την έκφραση του Βόλγκιν, αφήνει «κάποια ελπίδα», για την Ελλάδα έστω.
Υπάρχει αυτή η ελπίδα και για τη Ρωσία ­ φτάνει να θυμηθούμε τις βιβλιοκρισίες για τις νέες σημαντικές μελέτες περί Ντοστογέφσκι που δημοσιεύτηκαν στη «Ρούσκαγια μισλ» (λ.χ. τη σχετικά πρόσφατη για το «διανοητικό μπεστσέλερ» «Φιόντορ Ντοστογέφσκι. Καθήλωση των δαιμόνων» της Λ. Σαράσκινα, ντοστογεφσκολόγου που κατορθώνει ν' ανοίγει σ' αυτόν τον δύσκολο, πυκνοκατοικημένο χώρο δικούς της απερπάτητους δρόμους). Γενικά, όσο με αφορά, για το δημιουργικό δυναμικό της Ρωσίας δεν έχω καθόλου φοβίες.
Το ανωτέρω άρθρο δημοσιεύτηκε στη ρωσική εφημερίδα «Ρούσκαγια μισλ» (τεύχος 4192, 9-15.10.1997), που κυκλοφορεί από ετών στο Παρίσι, και είναι απάντηση σε σχόλιο για τον νεοελληνισμό του ρώσου γραμματολόγου Ι. Βόλγκιν, προέδρου σήμερα της Εταιρείας Ντοστογεφσκικών Μελετών στη Ρωσία. Η δημοσίευση στο «Βήμα» γίνεται με βάση το κείμενο που μας παρεχώρησε η συγγραφέας.