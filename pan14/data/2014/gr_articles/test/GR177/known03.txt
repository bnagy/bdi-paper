Τους δύο μήνες του καλοκαιριού που προηγούνται του τρύγου, τ' αμπέλια ανασαίνουν με δυσκολία στον ήλιο, γκαστρωμένα όπως είναι με τα βαριά τσαμπιά. Οι ρώγες μέρα με τη μέρα μεγαλώνουν και συσσωρεύουν χυμούς και σάκχαρα, τανίνες και μύκητες, όλους γενικά τους συντελεστές του θαύματος του Μεγάλου Διόνυσου ή, αν προτιμάτε να το πούμε πιο πεζά, της οινοποίησης, που θα επακολουθήσει.
Ούτε όμως και τους δυο αυτούς μήνες, που όλοι οι κόποι της χρονιάς που πέρασε μοιάζουν να αποδίδουν χωρίς ανθρώπινη επέμβαση, δεν ησυχάζει ο αμπελουργός. Υπάρχει μια μικρή και ελαφριά διαδικασία, σε σχέση για παράδειγμα με το κλάδεμα που προϋποθέτει ειδίκευση και γνώση, που είναι όμως απαραίτητο να γίνει και είναι σημαντικό να γίνει σωστά: το κορφολόγημα. Συνίσταται στο να αφαιρείς, τσιμπώντας με το χέρι ή κόβοντας με ένα μικρό σουγιά, τις άκριες των απείθαρχων και άγονων κλαδιών που ξεπετιούνται ατίθασα πολλές φορές μέσα σε μια νύχτα προς όλες τις κατευθύνσεις και κυρίως παράλληλα με το έδαφος ή στην κορυφή προς τα ουράνια. Αυτή η όψιμη βλάστηση αφαιρεί δυνάμεις που θα έπρεπε να διοχετευτούν στους καρπούς. Οταν δε έχουμε μια βροχερή άνοιξη, μετά από τρία χρόνια ξηρασίας, η ζωτικότητα του κλήματος είναι δύσκολο να περιοριστεί.
Απλή κι ευχάριστη δουλειά, θα μου πείτε. Ο,τι εξέχει το κόβεις. Αμ δε! Τίποτα στη ζωή δεν είναι απλό. Πού και πόσο το κόβεις είναι ένα δίλημμα για κάθε κλαδί που μόνο το ένστικτο και η πείρα μπορούν να σ' το λύσουν ικανοποιητικά. Γιατί αν κόψεις πολύ θα 'χεις περισσότερα και καλύτερα σταφύλια φέτος, αλλά θα αδυνατίσεις το κλήμα που αναπνέει από τα φύλλα και τα κλαδιά του. Κι αντίστροφα αν κόψεις λίγο.
Υπάρχει λοιπόν ένα σημαντικό πρόβλημα πολιτικής: θυσιάζω για μιαν ευνοϊκή συγκυρία την ουσία, τον κορμό και τις ρίζες της πολιτικής και της ιδεολογίας; Ή δίνω προνομιακή σημασία στις μακροχρόνιες εξελίξεις χωρίς να παραβλέψω να βελτιώσω κατά τι την αναμενόμενη σοδειά ψήφων και ευνοϊκών διαθέσεων της κοινής γνώμης;
Είμαι σίγουρος ότι μερικοί απ' όσους διαβάζουν αυτές τις γραμμές θα έχουν ήδη σκεφτεί περιφρονητικά: «Τι αμπελοφιλοσοφίες είναι αυτές; Επειδή ο Πάγκαλος είναι μαθητευόμενος και ερασιτέχνης αμπελουργός, μετατρέπει μια δουλειά που την κάνουν στο τσάκα τσάκα οι επαγγελματίες χωρικοί σε πολιτικο-φιλοσοφική διατριβή». Αδικο! Σας διαβεβαιώνω κατ' αρχήν ότι αυτοί που μου ανέλυσαν αυτού του είδους τις σκέψεις είναι κατ' επάγγελμα αμπελουργοί, προχωρημένης ηλικίας και μεγάλης πείρας. Δεύτερον, δεν λέμε όλοι συνεχώς ότι οι πολιτικοί δεν πρέπει να είναι επαγγελματίες; Γιατί λοιπόν να περιφρονήσουμε την αγωνία του ερασιτέχνη; Τέλος, χωρίς καμιά διάθεση βλασφημίας, όταν το ανέκδοτο και την παραβολή την χρησιμοποιούσε ο Ιησούς και την αξιοποιεί συχνά και ο δικός μας Μακαριώτατος Χριστόδουλος, γιατί να μην επιτρέπεται και σε μας τους ταπεινούς.
Ολα θα γίνουν αμέσως κατανοητά αν πάρουμε ένα παράδειγμα. Ποιο άλλο από αυτό που κατακλύζει μέχρις αηδίας και κορεσμού κεραίες, οθόνες και γραφίδες. Την παραφιλολογία γύρω από ένα αναμφισβήτητα θετικό και επί χρόνια αναμενόμενο γεγονός: την ανακάλυψη και εξουδετέρωση της τρομοκρατικής οργάνωσης «17 Νοέμβρη».
Τι συνέβη πράγματι και τι σημαίνει αυτό για το μέλλον;
* Απεδείχθη ότι η πολυθρύλητη οργάνωση ήταν ένα συνονθύλευμα αποτυχημένων και κομπλεξικών καθαρμάτων που έχουν όλα τα χαρακτηριστικά του κοινού εγκληματία, επωφελούντο οικονομικά από τις πράξεις τους, είχαν διαπράξει σωρεία λαθών και δεν τηρούσαν ούτε στοιχειωδώς τους βασικούς κανόνες μιας παράνομης συνωμοτικής, επαναστατικής δραστηριότητας. Επαναστάτες του γλυκού νερού, γελοία πρόσωπα, ημιμαθείς και ανόητοι ήταν αυτοί που επί 27 χρόνια δυσφήμησαν τη χώρα και οδήγησαν το πολιτικό μας σύστημα στα πρόθυρα της κρίσης.
* Αποκαλύφθηκε ότι όλα τα κατά καιρούς συνωμοτικά σενάρια επιστημονικής φαντασίας, που υπεύθυνοι παράγοντες του Τύπου, πολιτικοί ηγέτες, διαπιστευμένες στην Αθήνα διπλωματικές αρχές και μερικοί δικαστές κατά καιρούς κατασκεύαζαν, ήταν άνευ αντικειμένου. Ούτε το ΠαΣοΚ, ούτε οι υπεύθυνες αντιδικτατορικές οργανώσεις, ούτε οι Παλαιστίνιοι, ούτε η Στάζι ήταν πίσω από τη μικροαστικού χαρακτήρα, ανεκδιήγητη τρομοκρατική μας επίδοση (κάποιος που εκτιμώ, αλλά δεν δικαιούμαι να αναφέρω, λέει: «Η Ελλάδα, αφού ξεφτίλισε τη δικτατορία, ξεφτίλισε και την τρομοκρατία»). Είναι λοιπόν μεγάλη η ευθύνη όλων αυτών που από έλλειψη ψυχραιμίας στην καλύτερη περίπτωση, από εμπάθεια και προκατάληψη στη χειρότερη, αποπροσανατόλισαν τις έρευνες, ωραιοποίησαν και μεγέθυναν τις πράξεις αυτών των ανεκδιήγητων.
* Συμπεραίνεται αβίαστα ότι η Αστυνομία, που όλα αυτά τα χρόνια δεν κατάφερε να αξιοποιήσει τη βλακεία, τον ερασιτεχνισμό, τα λάθη, ακόμα και πάνω στην τέλεση του εγκλήματος, τις τόσες φορές που τους ακούμπησε αλλά της ξεγλιστρούσαν, δεν δικαιούται να διεκδικεί καν τον τίτλο της υπηρεσίας ασφαλείας ενός σύγχρονου κράτους. Αβουλοι και απαίδευτοι, υπονομευμένοι από τον κομματισμό και τη θεσιθηρία, νωθροί και διεφθαρμένοι, οι αστυνομικοί μας ήταν η κυρία αιτία που δημιουργήθηκε αδικαιολόγητα ο «θρύλος» γύρω από μια συμμορία αλητών.
Τι συνέβη και άλλαξαν τα πράγματα:
* Κατ' αρχήν το μοιραίο και αναπόφευκτο λάθος κατά την εκτέλεση, όταν εξερράγη ο μηχανισμός στα χέρια του Σάββα Ξηρού. Χωρίς αυτό θα προχωρούσαν ίσως οι έρευνες, αλλά ήταν πολύ δύσκολο να συγκεντρωθούν στοιχεία και αποδείξεις.
* Ταχεία και αποτελεσματική αξιοποίηση πληροφοριών και στοιχείων καινούργιων και παλιών από μια ανανεωμένη και επαρκώς διοικούμενη Αντιτρομοκρατική Υπηρεσία.
* Λειτουργία της σήμανσης και των εργαστηρίων της Ασφάλειας με νέα μέσα και εκπαιδευμένους στις τελευταίες μεθόδους τεχνικούς.
* Δημιουργία ενός πυρήνα αξιωματικών γύρω από τον Αρχηγό της Αστυνομίας που λειτουργούν επιτέλους σαν πραγματικοί ανιχνευτές του εγκλήματος και όχι σαν κομματάρχες ή γραφειοκράτες.
* Τέλος, καλή, χωρίς πλέγματα και δεύτερες σκέψεις, συνεργασία με ξένες αστυνομίες, κυρίως ευρωπαϊκές, που είχαν κάτι να μας πουν ή να μας διδάξουν.
Αυτές οι εξελίξεις, που βοήθησαν ώστε το ατύχημα του Πειραιά να μην προστεθεί στη μακρά σειρά χαμένων ευκαιριών, που είχαν υπονομεύσει το κύρος της Ελληνικής Αστυνομίας και είχαν γελοιοποιήσει την ηγεσία της, αναμφισβήτητα οφείλονται στη δράση και τις επιλογές του σημερινού υπουργού Δημόσιας Τάξης. Οπωσδήποτε όμως σημαντικά βήματα είχαν αποφασισθεί ή και υλοποιηθεί μερικές φορές από τον προκάτοχό του Γιώργο Ρωμαίο. Η προσωποποίηση, για λόγους εσωκομματικής κατανάλωσης, των επιτυχιών των υπηρεσιών της Αστυνομίας αδικεί όλους όσους προαναφέραμε και τελικά τον ίδιο τον Πρωθυπουργό και το κυβερνητικό κόμμα.
Με άλλα λόγια, κορφολογούμε υπερβολικά για να έχουμε άμεσα οφέλη. Η σοδειά θα είναι καλή αλλά το αμπέλι θα αδυνατίσει μακροχρόνια και μπορεί να κινδυνέψει κι από αρρώστιες.
Το ίδιο ισχύει και στις τρεις παρακάτω επιπλοκές της μετατρομοκρατικής θριαμβολογίας.
Είναι γνωστόν τοις πάσι ότι η Αστυνομία, ο κύριος όγκος των μελών και στελεχών της, είναι απόλυτα ανεπαρκής για να καλύψει τις σύγχρονες ανάγκες ασφάλειας της κοινωνίας, καμιά φορά δε δυσκολεύεται να εξασφαλίσει στοιχειωδώς και αυτήν την τάξη μέσα στην καθημερινότητά μας. Υπάρχουν ασφαλώς λόγοι γι' αυτήν την κατάσταση και η δυνατότητά μας να επεκταθούμε σε μια τέτοια συζήτηση είναι από τα πράγματα περιορισμένη. Δεν αμφισβητώ ότι και αυτή τη στιγμή γίνονται προσπάθειες και ότι οι προαναφερθέντες Αρχηγός και Υπουργός συνεισφέρουν τα μέγιστα σ' αυτές. Φρονώ όμως ότι η κατάσταση δεν θα βελτιωθεί αποφασιστικά αν δεν γίνει τομή στη δομή της Αστυνομίας. Οι δημοτικές αστυνομίες πρέπει να αναλάβουν την καθημερινή τάξη, την τροχαία, τα ποικιλώνυμα παραδικαστικά καθήκοντα και τα πταίσματα. Σε νομαρχιακό επίπεδο χρειάζεται μια αστυνομία, ένοπλη βέβαια και με δικαίωμα σύλληψης, προσαγωγής και προανάκρισης για τα πλημμελήματα. Τέλος σε πανελλήνιο επίπεδο, μια υπηρεσία ασφαλείας με πολύ προχωρημένα προσόντα και ικανότητες, ένα είδος FBI που θα ασχολείται με τα κακουργήματα, την τρομοκρατία, το οργανωμένο και δη το οικονομικό έγκλημα και θα δρα και πέραν των συνόρων.
Δίνοντας την εντύπωση ότι όλα τα προβλήματα έχουν λυθεί, είμαστε στο έλεος του πρώτου παράφρονα απαγωγέα ή κατά συρροήν δολοφόνου.
Τέλος, είναι λάθος μια κυβέρνηση που προέρχεται από τον ευρύτερο ανθρωπιστικό και φιλελεύθερο χώρο της Αριστεράς και στηρίζεται σε αυτόν να αναδεικνύει ως κύριο πολιτικό και εκλογικό της επιχείρημα την ασφάλεια απέναντι στο έγκλημα και την πολιτική βία. Αυτό κατ' αρχήν γιατί, για τη δική μας παράταξη, η ασφάλεια πρέπει να έχει άλλες ευρύτερες διαστάσεις που αφορούν τις κοινωνικές ομάδες και τον λαό στο σύνολό του και όχι μόνο τον εξατομικευμένο πολίτη και την ιδιωτική του σφαίρα δράσης. Να είναι, για παράδειγμα, ασφαλής ο εθνικός μας χώρος και να μην παραβιάζεται ή αμφισβητείται από εισβολείς και επίδοξους ηγεμόνες. Να υπάρχουν οι στοιχειώδεις προϋποθέσεις αποφυγής των συγχρόνων απειλών κατά της υγείας που προέρχονται από τα δηλητηριώδη αέρια στο περιβάλλον, τα μεταλλαγμένα τρόφιμα και τις επιδημίες, όπως το AIDS. Να υπάρχει επίσης η δυνατότητα επιβίωσης στο σήμερα και η υπόσχεση μιας βελτίωσης της ζωής στο άμεσο μέλλον, κι αυτό βέβαια σημαίνει εργασία για όλους, αξιοπρεπείς συνθήκες στους χώρους δουλειάς και δίκαιη και ικανοποιητική για τις σημερινές κοινωνικές ανάγκες αμοιβή.
Είναι λάθος να ανάγεται αυτή η γενικότερη, σύμφωνη με τις αρχές ενός σύγχρονου πολιτικού συστήματος και τις παραδόσεις του κυβερνητικού πολιτικού χώρου, προσέγγιση της ατομικής ασφαλείας μέσα από την κοινωνική ευημερία σε μία μόνο διάσταση που έχει σχέση αποκλειστικά με την αστυνόμευση και το έγκλημα. Και για όσους γράφουν τις αρχές στα παλιά τους τα παπούτσια, τους σκληρόπετσους αναρριχητές της κομματικής ιεραρχίας, ας μου επιτραπεί να προσθέσω ένα ωφελιμιστικό επιχείρημα που ίσως τους αγγίζει περισσότερο. Μια τέτοια προσέγγιση δεν φέρνει καν περισσότερες ψήφους. Γιατί θα παίζεις πάντα στο γήπεδο του αντιπάλου. Ο Ζοσπέν έκανε ακριβώς αυτό που μερικοί τώρα αποπειρώνται παρ' ημίν. Κι αυτός μεν δεν ήξερε. Οι δικοί μας δεν μπορούν να ρωτήσουν;
Η σοδειά φέτος χάλασε σε όλη την Ελλάδα. Σε πολλούς δήμους και νομούς δεν βγάλαν ούτε το κρασί της χρονιάς. Κι αυτό φαρμακωμένο και ζαχαρωμένο. Υπάρχουν βέβαια τα καλά μπουκάλια από το παρελθόν: το 1974, το 1981, το 1994, το 1997. Πόσο θα κρατήσουν όμως κι αυτά.
Καλύτερα να προσέξουμε. Να οργώσουμε βαθιά και να απομακρύνουμε τα παράσιτα. Να βάλουμε έγκαιρα το λίπασμα νέων ιδεών και να κλαδέψουμε σωστά. Και για το κορφολόγημα ας θυμηθούμε αυτά τα λόγια: όχι οπορτουνισμούς, φιγούρες και δημόσιες σχέσεις. Μας γνωρίζουν μέχρις αηδίας. Είμαστε καταδικασμένοι να μιλάμε τη γλώσσα της αληθείας.