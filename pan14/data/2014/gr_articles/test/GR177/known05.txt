Είναι φυσικό οι κυβερνήσεις να απεχθάνονται την εκλογολογία. Είναι πράγματι δυσάρεστο, ενώ προσπαθείς να προγραμματίσεις τη δουλειά σου, για το άμεσο και καμιά φορά (χάνοντας την αίσθηση της πραγματικότητας) και για το απώτερο μέλλον, να έρχονται διάφοροι απρόσκλητοι να σου θυμίζουν ότι υπάρχει ένας μέσος όρος ζωής των υπουργών που στη νεότερη Ελλάδα δεν ξεπέρασε ακόμη το έτος.
Βέβαια, αντικειμενικά κρίνοντας, αυτή η κατάσταση ήταν και είναι απαράδεκτη. Μια τριετία είναι εντελώς απαραίτητη για να κριθεί ένα κυβερνητικό σχήμα. Ενα έτος για να προγραμματίσεις και να μελετήσεις, ένα για να νομοθετήσεις και να εφαρμόσεις και τέλος ένα για να προσαρμόσεις στην πραγματικότητα και να αφομοιωθεί το έργο σου ομαλά. Για να μη μιλήσουμε για τις περιπτώσεις όπου οι περιστάσεις ή οι πεποιθήσεις οδηγούν στην κατεδάφιση του έργου των προηγουμένων ή στις πιο ευτυχισμένες, όπου διαδεχόμενος κάποιον που ξεσκίστηκε στη δουλειά μπορείς χαμογελώντας να περάσεις δύο ή τρία χρόνια εγκαινιάζοντας τα δικά του έργα που ολοκληρώνονται ενώ αυτόν κανείς πια δεν θα τον θυμάται (και εσύ βέβαια θα αποφεύγεις σχολαστικά να θυμίζεις).
Για όλους αυτούς τους λόγους είναι σημαντική πρόοδος του πολιτικού μας συστήματος το γεγονός ότι μετά τη μεταπολίτευση οι Βουλές εξαντλούν κατά μέσον όρο την τριετία και ότι στην επταετία Σημίτη οι ανασχηματισμοί είναι σπάνιοι και υπάρχουν ορισμένα πρόσωπα που είναι πάντα υπουργοί ή υφυπουργοί, όσο και αν το τελευταίο δημιουργεί στην Κοινοβουλευτική Ομάδα γκρίνιες και αρνητικές συσπειρώσεις.
Θετικό επίσης είναι ότι γενικώς αναγνωρίζεται το εκλογικό αποτέλεσμα, αντίθετα με ό,τι γινόταν στο παρελθόν. Υπάρχει βέβαια η γελοία ιστορία των «ελληνοποιήσεων» αλλά ας ελπίσουμε ότι κάποιοι σώφρονες θα φωτίσουν τον κ. Καραμανλή για να μη συνεχίσει μετά την κοινοβουλευτική μάχη για την τιμή των όπλων που θα δοθεί για τη σύσταση εξεταστικής επιτροπής.
Το πρόβλημα της ύπαρξης εν τοις πράγμασι μιας συνεχούς προεκλογικής περιόδου προκύπτει από τη γενίκευση, την περιοδικότητα και την εγκυρότητα των δημοσκοπήσεων. Χωρίς αυτές πολιτική δεν γίνεται πια είτε μας αρέσει είτε όχι. Εμένα, παραδείγματος χάριν, δεν μου αρέσει και έχω προτείνει να απαγορευθούν με αυστηρές ποινές για τον ερευνώντα και για τον παραγγέλοντα οι έρευνες κοινής γνώμης από την προκήρυξη των εκλογών ως την ημέρα τέλεσής τους.
Επειδή όμως υπάρχουν και έχουν πια αυτά τα χαρακτηριστικά είναι γελοίο να βγαίνουν διάφοροι να δηλώνουν μεγαλοπρεπώς ότι αδιαφορούν γι' αυτές, κυρίως όταν δεν είναι ευχάριστες, ενώ όλοι ξέρουμε ότι κυβέρνηση και κομματικά επιτελεία ζουν στον ρυθμό της κάθε δημοσκόπησης με τον συνεχή φόβο ή την ελπίδα της επομένης.
Τι λένε λοιπόν οι δημοσκοπήσεις και γιατί θα έπρεπε να είμαστε στην κυβερνητική παράταξη προσεκτικότεροι:
* Οτι εδώ και καιρό, για ένα ανησυχητικά μακρύ χρονικό διάστημα, η πρόθεση ψήφου υπέρ της ΝΔ εκδηλώνει μια σταθερότητα. Υπάρχει ένα 5%-6% που μοιάζει σταθερά και αμετάκλητα να έχει προσχωρήσει στη ΝΔ, ενώ ένα αντίστοιχο μόλις μικρότερο ποσοστό έχει μετακινηθεί από το ΠαΣοΚ και τα λοιπά κόμματα της Αριστεράς.
* Το ποσοστό αυτό δίνει την πρωτοκαθεδρία στη Νέα Δημοκρατία για την αντιμετώπιση των κοινωνικών προβλημάτων των λαϊκών στρωμάτων, τη θεωρεί «λαϊκότερο» κόμμα και υποψιάζεται το ΠαΣοΚ για πιο στενές σχέσεις με το μεγάλο κεφάλαιο και τα διαπλεκόμενα συμφέροντα.
* Αυτό το σοβαρό τμήμα του εκλογικού σώματος (είναι τουλάχιστον ίσο με τη συνολική εκλογική επιρροή του ΚΚΕ) εκδηλώνεται κυρίως στην ύπαιθρο, στις μεγάλες ηλικίες και στις λαϊκές συνοικίες, εκεί δηλαδή όπου ζουν οι ασθενέστεροι εισοδηματικά πολίτες.
* Αυτοί οι δυσαρεστημένοι έχουν δηλώσει πια δημόσια και τη δυσαρέσκειά τους και τη μετακίνησή τους, έχουν δηλαδή εκτεθεί, και αυτό έχει δύο συνέπειες:
* Είναι δύσκολος ο επαναπατρισμός τους.
* Μόνο έτσι εξηγείται η συντριπτική υπεροχή της ΝΔ στη λεγόμενη παράσταση νίκης (την απάντηση στην ερώτηση «ποιος θα κερδίσει τις επόμενες εκλογές;» για την οποία ο καθένας λαμβάνει υπόψη του όχι μόνο τις δικές του πεποιθήσεις αλλά και όσα γνωρίζει για το περιβάλλον του).
Σε απλά ελληνικά όλα αυτά σημαίνουν:
* Οτι το ΠαΣοΚ, αν δεν συμβεί θαύμα (και η ενθυλάκωση του ευρώ δεν μοιάζει να λειτούργησε έτσι), θα χάσει τις επόμενες εκλογές.
* Οτι αυτό θα συμβεί επειδή έχασε βαθμιαία την επαφή του με ένα τμήμα των λαϊκότερων στρωμάτων που αφού περιπλανήθηκε στις παρυφές των δύο «αριστερών» σχηματισμών και των διαφόρων «ΔΗΚΚΙ» κατέληξε και άραξε στους κόλπους της «λαϊκής» Δεξιάς.
Γνωρίζω καλά και συμμερίζομαι τη δυσφορία που προκαλούν αυτές οι διαπιστώσεις. Ουδείς άγγελος κακών ήτο συμπαθής και έχω την τάση να παίζω αυτόν τον ρόλο κατά καιρούς όταν νομίζω ότι επιβάλλεται. Γνωρίζω επίσης πόσο άδικο είναι, ιδιαίτερα για τους πρωτεργάτες της εξέλιξης αυτής (ας μου επιτραπεί να θυμίσω ότι είχα και εγώ παίξει ένα μικρό ρόλο που φαίνεται ότι ξέχασαν εντελώς οι διοργανωτές των πρόσφατων εορτασμών) να υποβαθμίζεται η ιστορική σημασία της εισόδου της χώρας στην ΟΝΕ. Γνωρίζω και χρησιμοποιώ καθημερινά τα επιχειρήματα για την κοινωνική πολιτική του ΠαΣοΚ και την υπεροχή της απέναντι στο Δεξιό παρελθόν. Αλλά όλα αυτά και μερικά ακόμη δεν αλλάζουν την πραγματικότητα. Η νίκη του ΠαΣοΚ δεν μπορεί πια να στηριχθεί στις κεντροαριστερές συμμαχίες, στις μαχητικές συσπειρώσεις, στην ανοικοδόμηση διαχωριστικών γραμμών.
Αυτά όλα θα μπορούσαν να είναι ωφέλιμα αν είχαν γίνει έγκαιρα, αμέσως μετά τις προηγούμενες εκλογές. Τα «Δολιανά» (δεν με ενδιαφέρει ούτε η σύνθεση ούτε η ύπαρξη του κοσμικοπολιτικού αυτού γεγονότος, το χρησιμοποιώ απλώς για να συνεννοηθούμε), με ό,τι αυτή η λέξη υπονοεί, ήρθαν πολύ αργά.
Η νίκη του ΠαΣοΚ μπορεί να εξασφαλιστεί μόνο εκεί που έδειξαν τα τελευταία εκλογικά αποτελέσματα: στον Μεσαίο Χώρο.
Σπεύδω να ξεκαθαρίσω ότι δεν κάνω καμιά σύγχυση «Μεσαίου» και «Κεντρώου» χώρου. Το Κέντρο είναι συγκεκριμένη πολιτική παράταξη που έχει και διεθνή χαρακτηριστικά και εθνική ιστορία. Είμαι από αυτούς που πιστεύουν ότι η έλλειψή του είναι νοσηρό πολιτικό φαινόμενο. Ομως έτσι ήρθαν τα πράγματα στη σύγχρονη Ελλάδα και το Κέντρο κατασπαράχθηκε και καταβροχθίστηκε εκλογικά από τα δύο μεγάλα κόμματα που διαιωνίζει το νοσηρό, υπανάπτυκτο και απαράδεκτο εκλογικό μας σύστημα.
Ο Μεσαίος Χώρος όμως αποτελείται από καινούργιες, δυναμικές κοινωνικές ομάδες και νέες στάσεις ζωής, τροφοδοτείται από τη σχετική ευημερία και τις αξιώσεις ποιότητας όσων μετέχουν δημιουργικά στα παραγωγικά επιτεύγματα των τελευταίων ετών, παρακολουθεί κριτικά τον πολιτικό λόγο και τις πρακτικές και δεν ταυτίζεται με ηγέτες και κομματικούς μηχανισμούς. Σε αυτόν ωθείται από αμηχανία η νεολαία που αδυνατεί να παρακολουθήσει τον κατεστημένο πολιτικό λόγο. Αυτός ο Μεσαίος Χώρος είναι που ψηφίζει σε ποσοστά πρωτοφανή το ένα ή το άλλο μεγάλο κόμμα γιατί πάνω απ' όλα επιθυμεί αποτελεσματικότητα και μετανοεί για την ψήφο του αμέσως μετά την κατάθεσή της στην κάλπη για να αυξήσει με την παρουσία τις τάξεις του τρίτου μεγαλύτερου κόμματος της χώρας: τους αναποφάσιστους και ταλαντευομένους.
Αυτούς κατά κύριο λόγο μπορεί να εκφράσει ο κατά κόρον επαναλαμβανόμενος πρωθυπουργικός λόγος για «την Ελλάδα που δημιουργεί και κοιτάει μπροστά με αυτοπεποίθηση».
Αν όμως έτσι είναι τι νόημα έχει η δημιουργία τείχους μισαλλοδοξίας γύρω από το κομματικό μαντρί; Γιατί έπρεπε ο Πρωθυπουργός ομιλών περί των Ολυμπιακών Αγώνων (αν είναι δυνατόν!) να ανασύρει απρόκλητα στην εισαγωγή της πρωτολογίας του τη σύγχρονη ελληνική ιστορία για να οξύνει μια συζήτηση που κάθε κομματικό και εθνικό καλώς εννοούμενο συμφέρον επιβάλλει να γίνει σε χαμηλούς τόνους; Και γιατί θα έπρεπε δύο ημέρες πριν από τη σχετική συζήτηση στην ΚΕ του ΠαΣοΚ να ξεφωνηθεί ο ατυχής Στέφανος Μάνος, ο οποίος ούτε υποψηφιότητα έχει προαναγγείλει ή αφήσει να εννοηθεί ούτε ευθύνη φέρει γιατί διάφοροι, μεταξύ των οποίων και ο υπογράφων, διάφορα εφαντάσθησαν για λογαριασμό του. Ποιο συμφέρον εξυπηρετεί το συνεχές και ανηλεές ξεμπρόστιασμα κάθε ευπρεπούς ανθρώπου που αναγκάζεται για να λειτουργήσει δημιουργικά στον επαγγελματικό του χώρο να μπει στον πειρασμό να έρθει κοντύτερα στο κόμμα που στο κάτω κάτω κυβερνά επί 20 σχεδόν χρόνια τον τόπο;
Νομίζω πως ξεπερνώντας τη γραφειοκρατική ραστώνη, τις ψευδαισθήσεις και τις αδόκιμες έως ύποπτες συμβουλές ο Κώστας Σημίτης θα πρέπει άμεσα να συγκαλέσει μια ΚΕ με αποκλειστικό αντικείμενο τις κοινωνικές και πολιτικές συμμαχίες που πρέπει το ΠαΣοΚ να επιδιώξει, το πνεύμα και το ήθος της πολιτικής αντιπαράθεσης και την αποσαφήνιση των πολιτικών προοπτικών.
Πολύ σύντομα θα είναι πια πολύ αργά. Από τις 21 Ιανουαρίου οι ημέρες θα αρχίσουν να μεγαλώνουν. Η ατμόσφαιρα θα θερμαίνεται και η καλοποτισμένη γη θα ανθίσει. Με τη διαφορά ότι τα λουλούδια της νέας εποχής θα φυτρώσουν σε ξένους κήπους. Γιατί τους δικούς μας τους είχαν πνίξει τα ζιζάνια.